# 2009; nak og æd

## 1\.

Ude i skoven ligger en restaurant. Den er hverken populær eller særlig fin, men servietterne er af stof, og der er betjening ved bordene. Om sommeren, kommer der pænt med gæster, og med supplerende dørsalg af is samt sodavand, er der måske en smule profit at hente. Specielt hvis man har lidt sorte penge liggende i kontanter, som man ønsker at få vasket hvide. Med dårlig isolering og få gæster, er vinteren ren tilsætning, hvorfor der kun er åbent i ganske få weekender. Huslejen er dog gratis, da godset også ejer skoven. Godsejeren har ansøgt om tilladelse til at udleje stedet som festlokale, men har fået gentagne afslag fra Skov- og Naturstyrelsen, der helst ser etablissementet lukket og revet ned. Det ville være sket for længst, hvis ikke for ejerens oldefar, der byggede det i 1890 med en helt særlig dispensation. Eller rettere: en vennetjeneste, som siden er blevet til en hævdvunden ret.

En anden fornuftig forretningsmand ville nok have kastet håndklædet i ringen for længst. Men ligesom sine forfædre, holder godsejeren stædigt fast i traditionerne og nægter at lukke restauranten. Det er jo oldefars træer, som godsejeren fælder og tjener sin levevej på. For hvert fældet træ, bliver der plantet et nyt – til gavn og glæde for fremtidige generationer. Kong Christian den fjerde udskrev selv dekretet i 1646, og selvom det ikke er gældende i dag, har familien altid efterlevet essensen. Faktisk er godsejeren lidt af en royalist, omend han kun er indirekte i familie med kongehuset. Fine officielle titler og ordner mangler desværre også, men familiens efternavn klinger ægte hos mange af de indflydelsesrige familier i Danmark. Navnet kan åbne en del muligheder. Det kræver blot, at man spørger pænt, opfører sig ordentligt inden for normen og ikke er bange for at praktisere lidt kammerateri.

Tilværelsen som ansvarlig skovejer er bestemt noget andet end, hvad de fleste danskere er vante til. Prisen på tømmer svinger op og ned med konjunkturerne, og en gang imellem forårsager en storm eller et svampeangreb større skade på plantagen. Her gælder det om at lægge til side de gode år og tære på beholdningen de dårlige. Hvem ved? I fremtiden bliver restauranten måske profitabel igen. Fristelsen for at indkassere den store gevinst her og nu er ganske stor. Sikkert for stor for nogen, hvis ikke de fleste, men heldigvis er familiens gener relativt modstandsdygtige – eller har været det igennem historien.

For små ti år siden, er det ved at gå helt galt, idet efterårsstormen er særdeles ondskabsfuld ved plantagen. Tusindvis af træer bliver revet op og kastet rundt. En ældre birk rammer familiens bil med en knækket gren stikkende ind igennem forruden. Grenen spidder og forårsager konens død, og det er helt forventeligt, at godsejeren bryder sammen. Kun med hjælp fra sin kære søster, kommer han og de tre børn sikkert igennem katastrofen.

Selvom finanskrisen raser på sit højeste, er det blevet sommer. Vejret er herligt, og, alt taget i betragtning, klarer restauranten sig forbløffende godt. Godsejeren er i særdeles godt humør, da han har fået solgt sine aktier i tide og har købt dem tilbage – plus lidt mere – til røverpris. Hvis alt går som han tror, tegner de kommende år sig gode. Umiddelbart ånder alt fred og idyl. Det vil snart ændre sig, da en udspekuleret hjerne har udtænkt og forberedt et bizart mord.

Udenfor restauranten, hænger menukortet fra forrige år til offentligt skue i et glasbur. Solen har gulnet papiret, og man burde egentlig skifte det ud, da en af gæsterne har påpeget et par pudsige stavefejl. Den nogenlunde franske bouillabaisse med hvilling står som tvillingesuppe, og tigerrejerne i den italienske pastaret er blevet til negerrejer. Svagt pinligt, men ikke en hastesag. Desuden er der vist kommet snavs i hængelåsen, da nøglen ikke passer. Affæren står i glemmebogen dagen efter, men bliver husket igen tre uger senere, hvor liget af en 17-årig dreng bliver fundet i skoven.

## 2\.

Keith blev født i Brooklyn små fjorten minutter før sin søster, Sophie. De to søskende var ikke deciderede rivaler, men havde heller ikke et normalt kærligt forhold. Keith havde arvet sin fars mørke hudfarve og skarpe hjerne, mens Sophie tog mere efter deres danskfødte mor, der aldrig kom videre end niende klasse. Med manden solidt placeret i et velbetalt job, var deres mor ganske villig til at udleve rollen som gammeldags amerikansk husmor og passe børnene.

Forældrene havde et relativt lykkeligt ægteskab i flere år, før tingene begyndte at gå ned ad bakke. Mandens utroskab var, efter eget udsagn, en enkelt svale, men forstærkede syvårskrisen. De kom dog igennem, og en ny baby var snart på vej. Graviditeten gik desværre helt galt. Ud over at miste barnet, fik konen fjernet livmoderen og led en svær depression. Hun kom sig aldrig helt og mistede både sin glans og livsglæde.

Livet i Amerika fik en brat ende, da børnenes far fik lavet en fejlinvestering på børsen og prøvede at dække tabet ved at investere andres penge. Altså, han lånte penge fra sine klienter uden at spørge om lov. Familien mistede alt, og han blev idømt tolv års fængsel. Med udsigt til et liv med evig gæld, opgav konen forholdet, søgte skilsmisse og tog de niårige tvillinger med til Danmark. Børnene følte sig hurtigt danske, men glemte ikke deres amerikanske opvækst.

Moren havde håbet på et liv i København eller i det mindste i Aarhus, men hendes evner og manglende erfaring rakte ikke til andet end et job ved kassen i supermarkedet og en mindre lejlighed i en nordjysk provinsby. Moren var selv opvokset på landet, så det var ikke snobberi, der fik storbyen til at kalde. Hun frygtede en vis provinsiel intolerance mod Keiths mørke hud og andre etniske træk. Hendes frygt blev dog stillet til skamme, idet begge børn fik en overvejende lykkelig og relativ problemfri opvækst. 

Faktisk kom de fleste problemer indefra. Sophies hud var kun svagt lysebrun, så de fleste troede, at hun bare var glad for at solbade. Hendes ellers typisk danske udseende fik mange til at spørge, om Keith var adopteret, hvortil Sophie ikke kunne lade være med at grine fjollet. Den manglende loyalitet fra sin søster bankede stille og roligt en kile imellem dem.

Morfar tog tidligt Keith til side og fortalte lidt om Danmarks historie. Fra hvordan landet havde gået fra et imperie med kolonier og verdensmestre i slavehandel til et af de mere tolerante lande i verden. Han mente, at de fleste danskere var gode mennesker, men nogle havde brug for længere tid til at akklimatisere sig til det moderne samfund. Heldigvis var kun ganske få direkte modbydelige. Keith syntes ofte, at søsteren hørte til den sidste kategori.

Grundet deres amerikanske opvækst, talte begge børn flydende engelsk. Frem for at forstyrre undervisningen og give de andre børn mindreværdskomplekser, var folkeskolens undervisning i engelsk reduceret til en halvårlig mundtlig samtale. Tvillingerne gik i hver sin klasse, så de havde sjældent engelsk-fritimerne samtidigt. Keith var lidt af et dydsmønster og brugte tiden til at lave lektier og læse engelsksprogede bøger. Sophie kedede sig i skolen, så fra syvende klassetrin begyndte hun at forlade den. Hun kunne cykle til byen på ni minutter, så hvis fritimerne lå op ad spisepausen eller var dobbeltmoduler, kunne hun få en hurtig shoppingtur. Lommepengene var imidlertid ganske små, så hun kom uærligt til flere af indkøbene.

Efter folkeskolen, fortsatte Sophie i tiende klasse, mens broren kom på gymnasiet.

Keith forventede og håbede, at den obligatoriske engelskundervisning ville være noget i stil med folkeskolen, men fik sig en bitter overraskelse, idet han ikke havde andet end konflikter med engelsklæreren, som mente, at det var en god start, at Keith kendte til sproget – nu skulle han bare lære at tale og stave korrekt. Oxfordengelsk var, ifølge læreren, åbenbart den eneste korrekte dialekt, og Keiths “beskidte” sprogbrug virkede tilsyneladende som en personlig fornærmelse. Keith brød sig heller ikke om læreren.

Udover engelskundervisningen, nød Keith at gå i gymnasiet. Han fik mange nye kammerater, herunder Christian, godsejerens yngste søn. De var bedste venner i starten, men venskabet kunne ikke overleve deres forskellighed. Keith begyndte at holde sig på afstand, angiveligt fordi Christian var en dårlig indflydelse og ikke delte Keiths ambitioner om at komme på universitetet eller gøre karriere. Christian fokuserede på livets glæder og nærmest lallede sig igennem for at få tiden til at gå – det gode efternavn var nok til at sikre hans fremtid uanset karakterer.

Morgenen før sin 18-års fødselsdag, vågnede Keith til en herlig juni sommerdag. Med alle eksamener veloverstået, glædede han sig allerede til 3g. Hans forældede Nokia mobil kørte på sidste vers, og han ønskede sig brændende en af disse nye smartphones. Laptoppen kunne også trænge til en udskiftning. Heldigvis ville han snart få SU, men den ville ikke række langt. Som ansvarlig voksen, burde han også give nogle af pengene til sin mor, som betaling for at bo hjemme. Kørekortet kunne vente et par år.

Han ønskede sig et sommerferiejob, men der var ikke mange muligheder i den lille provinsby. Til hans store glæde, tikkede en sms ind med et tilbud fra en Knud, som Keith antog var godsejeren. Nummeret var naturligvis ukendt; Keith havde aldrig snakket i telefon med ham før. Keith skulle ikke bruge lang tid på at tænke over og acceptere tilbuddet.

Keith døde den 16\. juni 2009 i en fjern del af skoven, idet han bagfra fik perforeret hjertet af en tynd, skarp genstand. Nøgen, blev hans krop, som andet råvildt, hængt op i benene, halsen skåret over, og blodet drænet. Begge underarme blev amputeret ved albuen. Liget var desuden groft skamferet af ræve og krager, da det blev fundet knap to dage senere.

Politiet havde ingen problemer med at lokalisere ham. Mobilen var godt nok løbet tør for strøm, men dens sidste kendte position kunne nemt trianguleres ud fra signalstyrken fra de nærmeste mobilmaster. Da Keith juridisk set var blevet voksen, kunne de imidlertid ikke begynde med at lede før, han havde været forsvundet i 24 timer. I politiets øjne havde han sandsynligvis pakket en taske med tøj for at deltage i et arrangement, som moren ikke ville billige. Han havde sikkert sendt hende en plausibel løgnehistorie og ville snart vende hjem.

## 3\.

Forhenværende drabschef Ibsen bliver fløjet ind fra Bornholm med helikopter. I egen optik er hun en afdanket arbejdshest, der for længst er gået på tidlig pension. Hun havde regnet med at arbejde, til hun segnede, men livsglæden forsvandt og helbredet gik ned ad bakke allerede som 67-årig. På politigården er Ibsen en legende, men hun har desværre ikke tid til at hilse ordentligt på de gamle kolleger. 

Hendes efterfølger har slet ikke formået at skabe sig samme omdømme. Der var ikke gået mange uger efter udnævnelsen, før denne annoncerede sin graviditet. Herefter et år på barsel, og nu er hun passende gået ned med stress. Politichefen må være desperat, siden han har hidkaldt Ibsen – og endda i helikopter. *Det er også alle de ændringer, som regeringen hovedløst trækker ned over politiet. Man skulle ellers tro, at det ville gavne ordensmagten med en tidligere betjent som konservativ minister, men selvfølgelig kunne det have været endnu værre.* Ibsen er skeptisk, men må sande, at hendes prioriteter har ændret sig efter, hun trak sig tilbage. Politik og økonomi er stille og roligt erstattet af sygdom og ensomhed.

Efterfølgeren har, mere eller mindre frivilligt, annonceret sin afgang, og en permanent, ny drabschef kan ikke umiddelbart findes. De unge talenter mangler erfaring, og de erfarne talent. Det kribler i Ibsens fingre for at komme i gang igen. Hun kan tydeligt mærke en hel sværm sommerfugle i maven. *Den er vist helt gal med dig, men alligevel.* Gigtsmerterne er pludselig ikke lige så generende, og sorgen over hendes elskede demente ægtemand på plejehjemmet nærmest glemt. Hendes hjerne arbejder på højtryk – skarp som altid.

Fra underverdenen hvisker en dæmon noget om skyld og skam. *Hvad laver du i denne helikopter? Du kan da ikke bare efterlade din ægtefælle på plejehjemmet.* Ibsen fokuserer og genner dæmonen væk. Den demente har ikke genkendt hende i månedsvis. Han burde få fred nu, men det dygtige plejepersonale holder ham stædigt i live. *Vær ærlig med dig selv: du flygter fra problemet\!* Ibsen formår at undertrykke den første tåre, men ikke den anden. *Her har du chancen for at gøre en forskel. På plejehjemmet er du bare til pynt.*

Helikopteren mellemlander i København, hvor den gør et kortvarigt ophold, mens Ibsen får et lynmøde med politichefen: “Velkommen tilbage, og så mange tak for at du kan tiltræde på så kort tid”. Det splinternye politiskilt ligger sammen med resten af grejet på bordet og glinser i solskinnet fra vinduet. Hun rækker instinktivt ud efter pistolen og håndjernene, men trækker hånden tilbage. De knap 70-årige gigtplagede hænder ville ikke kunne betjene nogen af delene korrekt.

Tankerne kører rundt i Ibsens hoved. *Husk nu, at du er pensionist.* *Selvom sagen er grim, er stillingen kun midlertidig.* Den indledende rapport antyder racistiske motiver. *Du burde nyde sommeren derhjemme. Du er alt for gammel og svag til at efterforske voldspsykopater og mordere. Lad de unge komme til … men hvis der virkelig er brug for dine evner, kan du naturligvis ikke svigte – hvem skulle ellers træde til?*

Kriminalassistent Schou er allerede på vej i bil, dog vil Ibsens helikopter ankomme først. *Hvorfor har chefen valgt netop Schou som din assistent? Du kan sikkert få hvem som helst, hvis du insisterer på det. Hvor mange er egentlig tilbage fra din tid?* *Sikkert de fleste – det er ikke engang tre år siden, du trak dig – en evighed, et helt andet liv, en helt anden Ibsen.* Schou har aldrig brilleret i hendes øjne, men er forhåbentlig blevet klogere siden fadæsen i Ringsted. *Ja, han har sikkert oppet sig nok, når chefen nu har valgt ham.*

Sagen i Ringsted var grim, idet Schou havde kontamineret et vigtigt stykke bevismateriale. Morderen ville have gået fri, hvis ikke der, på nærmest mirakuløs vis, blev fundet et nyt fældende bevis. Ibsen minder sig selv om, at miraklernes tid er forbi*.* Morderen insisterede på, at beviset var falsk, at Ibsen havde hevet det ud af ærmet. *Men morderen var jo skyldig, og det var Schous første større kriminalsag.* Naturligvis var det nye bevis fabrikeret. Schou fabrikerede det, Ibsen fandt det, og chefen så igennem fingre med det hele. *Morderen fik sin retfærdige straf, og Schous karriere har nærmest stået stille siden. Retfærdighed på alle plan.* “Hej hej, her er jeg igen”, dæmonen fra underverdenen hilser sarkastisk. *Væk med dig. Danmark er et meget bedre sted med morderne inde i fængslerne.*

“God rejse, kriminalkommissær. Glem ikke pistol og håndjern.”

*Fyrre års tjeneste er ikke forbi endnu. Du kan sagtens tage imod pistolen; du får alligevel ikke behov for at trække den. Schou er ung og stærk; lad ham klare det fysiske.*

Åh, inden du går, er der lige en lille teknisk detalje.

## 4\.

Ibsen er allerede i gang på gerningsstedet, når Schou ankommer i bil en lille time senere. Klimaanlægget virker ikke ordentligt, så køreturen fra Odense har været lang og varm. Schou føler sig udmattet og er ængstelig for at møde Ibsen igen. Han tænker tyve år tilbage, hvor han stadig er almindelig kriminalbetjent, og hun aktiv kommissær på toppen. Uha, det kontaminerede bevismateriale i den vigtige sag spøger stadig. Men Schou har lært af sine fejl og bevist sit værd. Han er i hvert fald blevet forfremmet til assistent. Ét enkelt trin op ad rangstigen, men langt bedre end at rende rundt i uniform og udstede fartbøder.

Schou må gå den sidste kilometer mellem bilen og gerningsstedet til fods. Terrænet er ujævnt og kuperet. Schou føler, at han allerede har spildt for mange timer i bilen og skynder sig. Arbejdsmobilen i lommen ringer; Schou tjekker den straks: politichefen ringer. Schou får kun lige sagt goddag, førend han snubler over en trærod og taber telefonen, der smadres mod en sten i skovbunden. Pokkers også, han må ringe tilbage hurtigst muligt.

Svedende og beskidt, når Schou endelig frem. Ibsen går ham i møde og hilser kort: “Schou”.

Schou overvejer at gengælde formelt med kriminalkommissær, men husker, at Ibsen tidligere har insisteret på en lettere uformel tone. Han tager chancen og hilser tilbage med: “Ibsen”. 

Ibsen kigger ham op og ned uden at sige noget.

Schou bemærker hendes underfundige smil og rynkede pande. Er hun stadig rasende over Ringsted? Vil hun overhovedet arbejde sammen med ham? Måske ringede chefen med en hjemsendelse. Schou prøver at lette sin nervøsitet med humor, men fortryder, så snart han har ytret sætningen: “Jeg blev overfaldet af en lumsk rod, mens chefen ringede.” Schou åbner hånden og fremviser vragdelene af mobilen.

Ibsen fisker sin lyserøde telefon op af tasken og ringer til politichefen. Hun rækker den til Schou, som får forklaret uheldet til sekretæren. Chefen sidder imidlertid i et meget vigtigt møde nu, så beskeden må vente.

Ibsen lader til at have ændret karakter. Væk er den maskuline ledertype, der altid sætter sig ved bordenden. Den nye Ibsen virker som den stille type, der helst observerer og lader andre snakke. Schou er forvirret, men forventer, at hun nok skal sætte sig i førersædet, når det virkelig gælder. Nu lader hun Schou føre ordet, mens parret i fællesskab undersøger gerningsstedet.

Da meteorologerne har lovet regn, er liget pakket ind i et telt, og kriminalisterne i fuld sving derinde. Retsmedicineren, Fritz, er oprindeligt fra Kiel, men har været udlånt til Danmark det meste af sit liv. Han har altid insisteret på tyske assistenter, hvilket ikke har raffineret hans danske sprogfærdigheder. Som langt de fleste i faget, er han noget af en excentrisk særling. 

Ibsen har givet ham arbejdsro, end ikke hilst endnu. Hun har ikke behov for et genhør med hans dumme barnagtige rim: “Jeg noget forkert dig si’e, du sur på mig bli’e.” 

Fritz er en yderst grundig mand og tager sig den tid, der er nødvendig. I mellemtiden giver Ibsen chefen endnu et opkald: “Stadig i møde.” 

Schou er endelig faldet til ro og bemærker telefonens farve: “Jeg vidste ikke, at man kunne få arbejdsmobilen i pink.” *Godt observeret. Det er tydeligvis hendes privattelefon, men at bruge den er jo helt uden for protokol.*

Ibsen kigger igen på Schou med et underfundigt blik, men forbliver tavs.

Schou føler sig utilpas ved situationen og bliver glad for, at Fritz endelig kalder fra teltet: “Jah, jah, kom I bare, vi her færdige.” 

Ibsen går først og hilser kort: “Fritz”.

“Ahh, Ibsen, det længe siden. På pension du ikke gået var?”

Ibsen nikker, hvilket passer Fritz fint, da han ikke forventer en længere hyggesnak.

“Und assistent Schou … tilbage fra Krieg? … Lad os ind gå. Kun på de hvide plader træde.”

Schou forstår udmærket, at den sidste anvisning er møntet på ham. Fritz var godt nok ikke med i Ringsted, men rygterne har naturligvis spredt sig. Ibsen sender Schou et indforstået blik: lad være med at afbryde præsentationen.

Fritz begynder: “Altso, vi liget af en ung Mann har. Døden cirka to dage siden indtruffen, vi mere ins Labor vide. To gange fatale kvæstelser: stik bagfra igennem skulder zum Hertz, undskyld, til hjertet, såret i kanten flosset; und halsen mit rent snit overskåret. Af praktiske årsager, den rækkefølge jeg gætte på, men vi præcis vide ins Labor. Vinklen på stik antyde ofret på hug siddet har. Mordvåben ikke fundet.”

Fritz forlader teltet og peger på en presenning på jorden knap ti meter væk. “Blodpøl, sandsynligvis drabssted. Die Leiche– åh undskyld, liget hertil flyttet. Ingen trykmærker i armhuler eller knæ, ikke løftet. Sikkert via anklerne trukket, men mange visne blade og jorden for tør være til, at vi umiddelbare slæbespor se kan.”

Tilbage i teltet peger Fritz på kæden, som liget hang i: “Helt almindelig kæde, sikkert i byggemarkt købt. Armene kappet post mortem ved albue. Rene snit i væv, sikkert samme redskab som hals. Knogler knust, flækket. Måske mit grensaks eller ørnemund … næb, ørnenæb, haveredskab vægtstangsprincip.”

Schou sukker over situationen, men venter med spørgsmålene.

Fritz misforstår: “Undskyld, meine Sprache, jeg ikke mit so viele Dänen umgehen.”

Schou skal til at forklare sig, men Fritz har allerede glemt forstyrrelsen. “Liget mit klor gewaschen … vasket. Fødderne sorte, umiddelbart trækul ligne, smurt ind i. Ingen umiddelbare tegn på modværge, men underarme mangle, så ikke sikker. Ingen umiddelbare slag eller rifter. Ingen umiddelbare tegn på seksuelt overgreb; vi mit sikkerhed ins Labor vide. Tøj ikke fundet, men flad Handy … mobiltelefon ungefähr 30 meter syd.”

Schou får ikke hørt Ibsens spørgsmål, da chefen ringer tilbage. Schou tager den underlige samtale udenfor.

“Schou, jeg skal gøre det kort. Kan du samarbejde med Ibsen?”

“Jeg kan samarbejde med alle, men jeg er ikke sikker på, at Ibs–”

“Ibsen er kriminalkommissær emeritus. Hun er her udelukkende i rådgivende kapacitet.”

“Hvem leder så efterforskningen?”

“Uofficielt: Ibsen.”

“Ikke forstået.”

“Officielt set er sagen din. Du er hermed forfremmet til fungerende kommissær.”

“Så længe jeg ikke modarbejder Ibsen?”

“Noget i den stil. Vi må finde en permanent løsning senere.”

“Er Ibsen indforstået?”

“Hendes idé.”

## 5\.

Tina har netop læst sit horoskop i Femina, når veninden ringer med de nyeste rygter. Den sorte dreng, der forsvandt på sin fødselsdag, og som hele byen taler om, er endelig fundet – desværre død. Tina dobbelttjekker lige stjernetegnet i ugebladet. Tvilling, ja, det tænkte hun nok. Pludselig husker hun stavefejlene i menuen med negerrejer og tvillingesuppe. Nej, det er for pudsigt. Husker hun overhovedet rigtigt? Det var alligevel flere uger siden.

Bør hun ringe til politiet eller godsejeren først? Det ville være pinligt, hvis hun husker forkert, eller hvis en af de andre tjenere har udskiftet menuen. Hendes vagt starter først om to timer, men hun er for nysgerrig og tager af sted med det samme. Det er længe siden, der er sket noget så spændende i hendes liv.

Parkeringspladsen ved restauranten vrimler med nysgerrige journalister og uniformeret politi for at holde dem tilbage. Forhåbentlig kører de inden længe, så de ikke generer de betalende gæster. Glade kunder er mere tilbøjelige til at give drikkepenge, og godsejeren betaler ikke en øre mere end mindstelønnen.

Tina har ikke taget fejl. Menuen med de pudsige stavefejl hænger der stadig. Det giver ingen mening at ringe til politiet, når hele stationen står ude på parkeringspladsen. Tina tager sin tjeneruniform på, så hun ikke ligner en journalist, og leder efter en sympatisk udseende betjent. 

“Undskyld, jeg arbejder på restauranten. Morderen har vist lagt en besked.”

Ibsen og Schou er blevet færdige med liget og ankommer en lille time senere.

Tina plaprer løs i alt for højt tempo: “En gæst opdagede det for flere uger siden. Jeg kan altså ikke huske præcis hvornår. Først troede vi bare, at Margrethe havde lavet et par tastefejl i menuen til glasburet. Den har lidt større skrifttype end dem ved bordene, så man nemmere kan læse på afstand. Men Margrethe, altså godsejerens datter, er flyttet hjemmefra og kommet på universitet, og vi har ikke fået en ny endnu. Den burde virkelig skiftes ud, da pastaretten for længst er udgået, og tapas’en mangler. Suppen bliver kogt på hvilling, som er en slags torsk, ikke tvilling. Jeg lagde helt tilfældigt mærke til det, da jeg hørte, at drengen var fundet. Moren har snakket med gud og enhver, gjort et stort nummer ud af, at han forsvandt dagen før sin fødselsdag, og fortalt, at I ikke ville lede efter ham. Nøglen passer forresten ikke til hængelåsen, og jeg er helt sikker på, at det er den rigtige nøgle.”

Schou rækker ud efter nøglen og bemærker overensstemmelse med producentens navn på både lås og nøgle. Låsen ser ud som om, den har adskillige år på bagen, og der er ingen friske ridser eller andre tegn på at have været brudt op.

Ibsen er ligbleg. Tvillingesuppen alene er bare en tilfældighed. Men med negerrejerne er der næppe nogen tvivl: morderen har planlagt forbrydelsen længe. At de er taget af menuen er lidt for meget en metafor for at være sat ud af spillet. Der mangler vist kun en ting. Med en nærmest skælvende stemme spørger Ibsen: “Hvad får man med tapas’en?”

“Oliven, syltet havtorn, oste, chorizo, serranoskinke, morta–”

“Iberico?”

“Ja, kun det bedste er godt nok.”

Ibsen sukker dybt. Schou ligner et spørgsmålstegn, men venter pænt på en forklaring.

Tina forklarer: “Iberico er det kommercielle navn på en særlig indfødt race af svin fra den Iberiske halvø, altså Spanien. De kaldes også sortfodssvin og giver noget af det lækreste svinekød i verden. Racen går tilbage til stenalderen, og faktisk troede man, at den var uddød, men for nylig fandt man en flok og er begyndt at opdrætte dem til eksport.”

Både Ibsen og Schou er trætte og sultne efter den strabadserende dag, men begge har pludselig mistet appetitten. Schou, som er mere til dansk mad og hygge, får pludselig kraftig kvalme og må låne et toilet for at brække sig. *Hvor pinligt – det har du ikke gjort i tyve år. Hvad må Ibsen dog tænke?* *Men det er vel positivt, at du stadig er menneske\!*

Efter Schou har kommet sig, giver han Ibsen et lift til den lokale politistation, hvor han har fået tildelt et lokale til efterforskningen. Den lovede regn vælter pludselig ned, så Schou får travlt med at koncentrere sig om kørslen. Det passer Ibsen fint at få lov til at sidde i stilhed og tænke egne tanker.

*Menuen er afgørende: der er ikke tale om et affektionsdrab, som en pludselig indskydelse i et hedt øjeblik. Nej, her er tale om et koldblodigt og velovervejet mord. Planlagt i detaljer i uge-, hvis ikke månedsvis. Morderen er ualmindeligt fræk og har annonceret mordet på forhånd. Eller kan der være en anden årsag?*

*Gerningsmanden er tydeligvis interesseret i mad. Ofret er slagtet på samme måde, som Ibsens bedstefar slagtede svin i hendes barndom. De sorte fødder, sortfodssvin … og suppen kogt af underarmene – skanken på et menneske. De racistiske undertoner bliver nærmest overskygget af de kulinariske. De færreste racister er vel også kannibaler. Nej, der gemmer sig en form for uhyggelig intelligens bag dette mord.*

*Statistikken er klar: kun ganske få bliver dræbt af fremmede. Morderen må da også have kendt ofret, i hvert fald perifert, eftersom han kender fødselsdagen. Det kunne også være et rent tilfælde. Morderen kunne eventuelt lave sin egen fortolkning på stjernetegnene og bruge dødsdagen. Men uha, det ville tyde på en seriemorder. Nej, den tanke glemmer vi lige.*

*Morderen kender i hvert fald restauranten, glasburet og ændringerne til menuen. Måske også Tina og de andre tjenere. Det bliver en lang aften med identifikation af liget og de indledende interviews. Det er yderst vigtigt at se familien an, for statistisk set findes morderen ofte der. Ja, det bliver en lang aften med identifikation af familien og interview med liget.*

Ibsens tankespind løber i alle retninger, men forstyrres af et par insisterende stirrende øjne i  sidespejlet. Ah, det er den *hvide enhjørning på rulleskøjter fra før. Nu vil den køre om kap. Schou må hellere passe på.* Ibsen kan ikke holde øjnene åbne og falder i søvn i bilen.

## 6\.

Ibsen er aldeles misfornøjet, når Schou vækker hende ved ankomst til stationen. Udkørt og omtumlet, formår hun at ytre adskillige eder, inden hun opdager, hvor hun er. Schou føler, at situationen er pinlig, men siger ikke noget. Han giver hende et par minutter til at komme sig, før han spørger: “Måske skulle vi få noget at spise?”

Ibsen er imidlertid helt færdig. Alle kræfter har forladt hende, og bare tanken om at stige ud af bilen er for meget. Hendes øjenlåg er pludselig uendeligt tunge, og hun falder i søvn igen. Schou prøver at vække hende igen, men det er ganske forgæves.

Schou bliver en smule vred. Her står han med ansvaret for sit livs sag, og så falder Ibsen i søvn før aftensmaden. Der er alle mulige formalia, der skal klares i aften. Nå, ja, Ibsen er civilist, og hendes tilstedeværelse er ikke strengt nødvendig. Det har selvfølgelig været en hård dag, og hun er ikke vårhare. Schou falder ned igen.

Ibsen får lov at sove videre i bilen, mens Schou, i kraft af sin nye rang, beslaglægger den første kvindelige betjent, han kan finde på stationen. Ordren er simpel: indkvarter kommissær Ibsen på hotellet og sørg for, at hun får et aftensmåltid. Tag dig den tid, det tager. Værelset burde være bestilt og bagagen udbragt. Betjenten får overrakt bilnøgler, og Schou antyder, at både han og den sovende vil sætte stor pris på, hvis betjenten undlader at nævne episoden i rapporten.

Efter at have rekvireret en ny mobiltelefon, sluger Schou en halvdårlig musaka fra stationens kantine. Den smager ikke rigtig af noget, og så er den ikke varm nok. Ugh, Schou har prøvet langt værre, men hvor ville det være dejligt at være hjemme hos konen med stegt flæsk og et par glas rødvin. Som en nyforelsket teenager, må han hellere få ringet hjem. En lang aften venter, og konen går tidligt i seng. Hun må få prioritet nu, for godt nok er hun tolerant, men der er grænser, og livet er trods alt mere end arbejde, hvis man ikke vil ende som Ibsen. Egentlig burde han også ringe til chefen og berette, at Ibsen midlertidigt er sat ud af drift. Men, det ville være illoyalt over for hende og sikkert gøre en ende på hans opgave. Nej, bedre at klare trivialiteterne alene i aften og lade Ibsen kigge med friske øjne i morgen.

## 7\.

Fritz er færdig med liget ved nitiden. Obduktionsrapporten bliver dog først færdig næste dag, da han må vente på diverse laboratoriesvar. Liget er vasket og ligger pænt på en båre under et klæde. Der er lagt et par sammenrullede håndklæder ind på hver side for at skjule, at underarmene mangler. De pårørende må naturligvis gerne se skaderne på liget, hvis de virkelig ønsker, men først når det er blevet identificeret. I denne sag er der dog ingen tvivl.

Moren er brudt sammen og kan ikke stoppe med at græde. Søsteren virker oprigtig ked af det og prøver at trøste sin mor. Schou fornemmer dog en underliggende falskhed, at hun primært er ked af morens sammenbrud – ikke så meget tabet af broren. Schou føler sig pludselig usikker og kunne godt bruge Ibsens vurdering. *Tårerne er vel ægte nok, og du kan jo ikke vide, hvad der sker inde i hovedet på pigen. Som enebarn, kan du jo slet ikke relatere til tabet af en bror.*

Schou har personligt hentet dem begge og kondoleret på det dybeste.

Den kvindelige betjent, som var behjælpelig med Ibsen tidligere, er sendt i byen for at skaffe noget anstændig varm kaffe. Schous plan er at lade familien sørge i lighusets besøgsrum i en lille halv time, før han kører dem hjem. Derefter vil han foretage de indledende interviews og informere eventuelle andre nære pårørende.

Morens gråd bliver til klynk.

Fritz observerer på behørig afstand, i tilfælde af, at nogen skulle have spørgsmål. Det er der sjældent, men han mener ikke, at det er anstændigt at blive væk. Bag hvert offer er der et tabt menneskeliv og en skæbne, ikke bare endnu en klient. Med stigende bekymring, observerer Fritz morens aftagende, nærmest gispende klynkelyde. Han har set det før og er forberedt. Når hun om lidt kollapser og mister bevidstheden, har han sprøjten med Efedrin klar. Stoffet virker omgående, men kurerer naturligvis ikke sorgen. Her hjælper kun en god nats søvn, og Fritz står klar til at ordinere en kraftig sovepille.

Schou må vente med de indledende interviews. Han formår dog at konfiskere ofrets bærbare computer, som han sender til teknisk afdeling sammen med mobiltelefonen. Højeste prioritet.

Med liget identificeret, kan Schou nu trække en, yderst begrænset, automatisk rapport fra computeren om ofret. At kalde den en rapport er nærmest en overdrivelse; den ligner mere en kort dataudskrift. Han sukker. *Det var nemmere i gamle dage uden alt bureaukratiet med databehandlings- og privatlivslove.* *Det er som om, at systemet gør en aktiv indsats for at hjælpe forbryderne.*

Schou tager rapporten med til hotellet. Her kan han læse den i sengen og få et par glas af whiskyen, som han heldigvis har husket at pakke. Priserne i minibaren irriterer ham grusomt. Hvorfor er det lige, at han arbejder dag og nat for en ussel løn? Nåja, Ringsted. Han burde hellere finde sig et job i det private, hvor–. Schou kommer pludselig i tanke om sin nye rang: kommissær. To trin op af rangstigen, ikke bare vicekommissær. Det kommer til at lune på lønchecken. Måske bliver der ligefrem råd til en større ferierejse. Schou lader tankerne flyde et øjeblik og ser frem til at komme hjem til konen med en stak rejsekataloger *— Nåh skat, skal vi smutte en tur til Australien, eller vil du hellere se girafferne på savannen? Caribien ser nu heller ikke værst ud.*

Selvom det har været en lang og trættende dag, kan Schou ikke falde til ro før, han har læst den sparsomme rapport. Det ville heller ikke være i Ibsens ånd, omend hun selv er bukket under. *Jah, vi bliver alle ældre.* Schou prøver at slippe en distraherende tanke, om at han selv er i Ibsens situation, når han når hendes alder. Han må hellere skænke en lille refill.

Rapporten fortæller, at ofrets mor hedder Ruth Jensen, født 1966 i Thy – 43 år gammel.  Dansk statsborger, flyttet til USA 1986, skiftet navn til Ruth Wilson ved ægteskab. Fraskilt og flyttet tilbage til Danmark 2000, efternavnet skiftet tilbage til Jensen. Gennemført folkeskole og arbejder i det lokale supermarked. Ren straffeattest.

Schou ligger udskriften fra sig, mens han tager et nip af whiskyen. *Så hun var 20, da hun rejste til USA. Gad vide om hun mødte sin mand der eller i Danmark. Det ville være lidt voldsomt for en ung nordjysk pige at drage alene til Amerika for at finde lykken. Tænk at efterlade venner og familie for at flytte til et fremmed land med en fremmed kultur og sprog.* Det kunne Schou bestemt ikke tænke sig at prøve. Han får nærmest kuldegysninger.

Faren, Josef Wilson, amerikansk statsborger, registre ikke sammenkørt. Schou sukker dybt, idet han bliver nødt til at kontakte de amerikanske myndigheder, før han kan gå i seng. I morgen tidlig, er det for sent grundet tidsforskellen. *Så er det jo godt, at du brillerede i skolen, især i engelsktimerne … og når det nu endelig skulle være sprog, foretrak du tysk.* Schou kan mærke en stærk modvilje mod opgaven. *Gå du hellere i seng, ligesom Ibsen, eller ring til chefen og hør, om han har en kontakt i staterne. Så du slipper for at blive omstillet utallige gange.*

Schou må tage en større slurk af whiskyen for at mande sig op. *Lad være med at give op nu. Når det gælder, så kan du jo godt, omend dit engelske måske ikke lyder helt flydende. Bedre at klare opgaven selv og imponere chefen, nu hvor du endelig har fået den forfremmelse, du higede efter så længe.*

Søsteren, Sophie Jensen, født 17\. juni 1991 i USA. Dobbelt statsborgerskab. Arresteret tre gange for butikstyveri. *Vent nu lidt; det er samme fødselsdag som ofret. Tvillinger? Uha, det åbner op for alle mulige forklaringer. Men der er vist noget galt her. Sophie ligner sin mor og virker pæredansk. Ofret gør ikke. Teknisk set kunne han være adopteret … det kunne være et tilfælde med sammenfaldet af fødselsdagene.*

Den afdøde har selvfølgelig et navn, men Schou har gemt ham til sidst: Keith Jensen. Schou skænker sig en lille ekstra whisky i respekt for ofret. Han har praktiseret ritualet i mange år.

Ibsen har fået en fem timers søvn. Måske ligger hun vågen? Schou vælger ikke at vække hende, men sender dog en sms: “Ofret har vist en tvillingesøster. Jeg er i rum 117, hvis du vil se rapporten. Kig endelig forbi. Jeg kommer nok sent i seng, skal kontakte de amerikanske myndigheder.” Ibsen hører dog ikke sms’en og sover igennem.

Den bliver halv tre, før Schou kan gå i seng. I det mindste kan ofrets far fjernes fra listen over mistænkte, da han sidder i fængsel på niende år. Schou vurderer, at faren er dybt berørt, og fortæller, at han ikke har snakket med sin familie, siden han kom i fængsel. Eget valg. Han havde håbet, at Danmark ville være et bedre sted for børnene at vokse op. Bedre at de glemmer deres kriminelle far.

Schou sætter alarmen til klokken otte. Ibsen må vække ham, hvis hun vil i gang tidligere.

## 8\.

Schou møder Ibsen ved hotellets morgenmadsbuffet halv ni. To korte ønsker om en god morgen bliver udvekslet, omend Ibsen prøver at undgå øjenkontakt. Schou lægger den medbragte rapport på bordet og går i buffeten. Mens han skovler større mængder røræg og bacon på sin tallerken, spekulerer han over, hvordan Ibsen vil reagere. Forhåbentlig er hun ikke alt for tosset over, at han har ladet hende sove. Han bliver en smule irritabel. Faktisk burde hun udvise lidt taknemmelighed og anerkende hans hårde indsats.

Schou kommer tilbage med forsyninger og forundres over, at Ibsen har ignoreret rapporten. Hun skænker sig endnu en kop kaffe. Schou forestiller sig, at hun allerede har indtaget adskillige. Hun kigger ham endelig i øjnene: “Jeg er et gammelt drøs, Schou. Tilgiv mig.”

Lavmælt, så de andre gæster ikke kan høre med, fortæller Schou om aftenens og nattens begivenheder. Ibsen lytter uden at stille spørgsmål. Dog rynker hun lidt på øjenbrynene, da hun hører om laptoppen og mobilen, som er sendt med højeste prioritet til teknisk afdeling. Schou forstår ikke antydningen og spørger, om han har gjort noget forkert. Ibsen svarer, at hun ikke har været aktiv længe, men drengene i teknikken plejede at kunne åbne computere og telefoner på ganske få minutter. Så det var måske en smule overdrevent at sende en tekniker af sted på natarbejde. Men ikke noget problem; Ibsen skal nok forklare over for chefen og tage skylden om nødvendigt.

Faktisk er Ibsen slet ikke glad for denne kunstige ledelseskonstruktion. Hun overvejer at forklare Schou, hvorfor hun lod politiskiltet og pistolen liggende hos chefen, men hvad er der at sige, som ikke er åbenlyst? Ibsen er den afdankede superstjerne, som synger på sidste vers. Hvis publikum reagerer positivt, trækker hun Schou ud af sumpen. Hvis ikke, ja så ville han alligevel aldrig være kommet ud af den på egen hånd.

Det er godt nok ikke normal praksis, men Ibsen mener, at de bør starte på stationen for at se, hvad teknikerne har fundet. For nu, holder hun sine bange anelser for sig selv.

## 9\.

Adskillige udtræk og tekniske rapporter ligger klar på kontoret.

Schou starter med den økonomiske analyse, som hurtigt er overstået. Ofret modtog lommepenge fra moren via en fast overførsel på 100 kroner hver måned. Brugte lidt under halvdelen på mobiltelefonen via tank-op-løsning, hvilket indikerer et atypisk lavt forbrug ofrets alder taget i betragtning. Samlet indestående knap 500 kroner. Den lokale kriminalbetjent, der har udført analysen, har forsøgt at være hjælpsom og noteret, at her i Nordjylland hersker der en parallel naturalieøkonomi, hvor mange stadig betaler med kontanter for at lempe skattetrykket. Schou misforstår intentionen bag notatet og mumler for sig selv, at øst for Lillebælt er langt bag i bussen. Halvvrissen bytter han rapport med Ibsen.

Laptoppen har været lige til at åbne. Der ligger ingen e-mails af interesse, hvilket ikke er underligt, da de fleste unge bruger andre kommunikationsmidler. Teknikeren har noteret, at batteriet er meget dårligt, så laptoppen fungerer kun i stikkontakten. Maskinen har været tændt små fire minutter på ofrets dødsdag, hvor der klokken 8:42 er lavet en enkelt søgning på Google efter *kantareller*.

Nu er Schou ikke den store gourmand, så han skal lige tjekke med Ibsen: “Kantareller – er det ikke de der små, orange svampe, som koster en formue?”

Ibsen nikker og deler glædeligt af hendes store viden: “Jo da. Den høje pris skyldes, at de ikke kan dyrkes i plantager, men gror i skoven, hvor det nu passer dem …” Ibsen pauser og ser forundret ud, så Schou benytter lejligheden til at nævne det åbenlyse: “Det kulinariske spøger igen.”

“Bortset fra, at kantareller næppe er på menuen – det er slet ikke sæson for dem endnu.” Ibsen ser eftertænksom ud, men Schou kan ikke umiddelbart gennemskue konsekvenserne og benytter lejligheden til at tænke højt: “Motivet er næppe økonomisk, medmindre ofret har en cigarkasse fuld af kontanter, men så ville han vel have købt et nyt batteri eller en ny laptop.”

Ibsen nikker uden at kommentere. Hun grubler åbenbart stadig over svampene.

Schou griber den næste rapport om ofrets mobiltelefon, som er mekanisk beskadiget og deformeret. Der er fundet bark- og træsplinter, så morderen har sandsynligvis banket bunden ind i en træstamme, hvilket har ødelagt ladestikket og holderen til batteriet. Telefonen er sendt videre i systemet, hvor hukommelseschippen forhåbentlig kan reddes, men det kommer til at tage en dags tid. Schou tænker, at det nu alligevel var godt, at han insisterede på højeste prioritet – ellers ville de skulle vente endnu længere. Ibsen siger stadig ikke noget. Hvis hun er enig, holder hun det for sig selv.

Schou overvejer, om han ikke skulle ringe til teknikeren og bede ham få fart på. Hvad er det for noget pjat med at redde hukommelseschippen? Det er vel bare at lodde et par ledninger på et opladt batteri. *Nu skal du passe på ikke at lade magten stige dig til hovedet – den kan teknikeren nok selv regne ud.*

En karakterudskrift fra gymnasiet viser en flittig og dygtig elev, som konsekvent har klaret sig flot i de fleste fag, dog ikke i engelsk. Schou ytrer et højlydt: “øh, hvad?” i forbløffelse. Ibsen kigger på rapporten og fatter tilsyneladende ikke indholdet. Schou må lige forklare den nye karakterskala. Middelmådige karakterer i 1g. Langt værre i 2g med terminskarakterer kun lige bestået. Års- og eksamenskarakter på 12 – altså maks. Ibsen noterer, at de lige skal have en forklaring fra læreren, men det er ikke lige topprioritet.

Der er ikke flere rapporter, så Ibsen skænker sig en kop kaffe, mens en aggressiv Schou ringer til teleselskabet for at få dem til at rubbe neglene. En nervøs telefonpasser prøver at mildne ham. Hun forsikrer ham om, at rapporten helt sikkert er på vej. Teknikerne har knoklet lige siden, de mødte ind klokken ni, højeste prioritet – alt for politiet. Schou tror hende ikke, men må indse, at han ikke har noget at true med. Han smider røret på og kigger over på Ibsen, som smiler tilbage: “Jeg fandt den i mappen med spam.”

Opkaldsliste fra mobilselskabet ligger klar. Ofrets sidste aktivitet er en sms til hans mor klokken 8:56, som allerede blev dokumenteret, da politiet accepterede morens anmeldelse om sønnens forsvinden. Ibsen læser op: “Har fundet arbejde. Overnatter hos Christian.”

Schou finder sin notesbog frem. Aftenen før, fik han talt med den vagthavende betjent, som tog imod anmeldelsen. Schou læser op fra noterne: “Christian er søn af den lokale godsejer og gik i klasse med ofret. Drengene lavede lektier sammen i 1g, men det stoppede, da Christian blev kæreste med afdødes søster.”

Ofret har modtaget en sms 8:39 fra et nummer, som aldrig har ringet til ham før. Svar sendt seks minutter senere, og modtaget yderligere sms fra samme nummer 8:49. Det ukendte nummer er sandsynligvis et anonymt taletidskort, men Schou sørger alligevel straks for en dommerkendelse for at få yderligere oplysninger. Indholdet af beskederne er ikke gemt hos teleselskabet og må vente, indtil telefonen er åbnet.

Schou og Ibsen er helt enige: disse to beskeder er sandsynligvis relateret til mordet. Tanken, om at ringe til teknikeren og presse på, vender tilbage, men Schou besinder sig. *Lad nu være med at skabe fjender.*

Ibsen grubler, mens Schou klarer det praktiske med dommerkendelsen. Den uhyggelige sammenblanding af racisme og gastronomi går igen. *Kunne det være en intelligenstest? Ville ofret have overlevet, hvis han bestod? Den første sms kunne have været et jobtilbud om at plukke kantareller. Ofret kendte sandsynligvis ikke ordet og tændte laptoppen for at slå det op. Han havde sikkert kun læst overfladisk og accepteret tilbuddet. Havde han dog bare læst videre og bemærket, at kantareller ikke er i sæson. Det passer lige ind i racisternes parole om, at de sorte er dumme.*

*Alternativt, er det morderen, som ikke kender svampesæsonen, men hvordan hænger det sammen med de kulinariske detaljer i menuen? Hvordan hænger menuen sammen med mordet? Er det overhovedet ofret, som har sendt sms’en til sin mor? Det ville være relativt nemt for søsteren at aflure hans pinkode, men der skal da godt nok en pæn portion had til.*

Et præcist dødstidspunkt mangler også, så det bliver svært at etablere alibier.

Mens Ibsen tænker, tikker en e-mail med den tekniske analyse af menuen ind: Nøglen passer ikke til låsen, da denne er udskiftet. Faktisk er låsen helt ny, men kunstigt patineret, så den ser gammel og slidt ud. Teknikeren har noteret, at metoden er alment anvendt blandt modelbyggere, men ikke triviel at mestre. Et enkelt hår er fundet inde i låsen, sandsynligvis fanget af bøjlen. Hårroden mangler desværre, men det vil stadig være muligt at lave en delvis dna-sammenligning.

Menuen er printet på en gammel HP laserprinter fra slut 90’erne, hvilket indikeres af små trykmærker fra gummirullerne, der fører papiret frem i printeren. Der kan være tale om en lang række modeller, og mange er stadig i drift, da de blev bygget for at holde. Papiret må efterfølgende have været forbi et offentligt sted, for teknikerne stoppede efter at have fundet tyve forskellige sæt dna.

Papiret er helt almindeligt og kan købes i enhver boghandel. Den gule farve skyldes ikke solblegning, men indfarvning med en meget tynd opløsning af maling. Det bemærkes, at papiret er blevet malet, skyllet og strøget. Ikke nemt at få til at se realistisk ud.

Teknikeren har rekvireret det originale dokument fra Margrethe og sammenlignet. Den falske menu er nærmest identisk, med undtagelse af de tre erstattede bogstaver i hvilling og tiger. Teknikeren har noteret, at en sådan grad af præcision ikke er svær at opnå. Det kræver ikke andet end et grundlæggende kendskab til opsætning i Word for at ændre skrifttype, størrelse og margener. Lægger man den originale menu oven på den falske og holder dem op mod lyset, er det ret nemt at få dem til at se ens ud med lidt justering og fifleri.

Ibsen laver en mental note om, at morderen må have hentet menuen en sen aften efter lukketid. Herefter er han kørt et sted hen, hvor han har haft adgang til lampe, computer og laserprinter, for derefter at køre tilbage og bytte. Hvis morderen er nogenlunde lokal, vil han måske være fanget af et trafikkamera. Det må være de færreste, som kører frem og tilbage to gange på en nat. Men morderen kunne selvfølgelig have brugt to biler eller have medbragt en generator til printeren. Måske en campingvogn.

Ibsen stivner, mens hun læser det sidste afsnit i rapporten. Papiret har åbenbart været to gange igennem printeren. Nederst på bagsiden er der en række små prikker, som med braille læses som: “Kromdyr med Zigeunersauce.”

## 10\.

Håndbogen i mord dikterer, at enhver morder skal opfylde tre punkter: Motiv, middel og mulighed. Statistikken siger endvidere, at kun ganske få mord begås af tilfældige fremmede. Heldigvis, da denne type mord er stort set umulige at opklare, medmindre gerningsmanden kan lokkes frem for at prale med sine handlinger. Djævlen ligger i detaljen, og Ibsen tager indtil videre morderens besked med et gran salt. Det er langt mere sandsynligt, at denne prøver at vildlede politiet end, at der er tale om en seriemorder.

De indledende samtaler foregår i venlig og forligelig tone uden nogen som helst form for anklager. Et mere præcist mordtidspunkt er ikke fastlagt endnu, så ingen kan udelukkes med snævre alibier.

Ruth, ofrets mor, er forfærdelig ked af det, men sovepillen har virket, og hun er i stand til at føre en samtale. Søster Sophie er ved hendes side og gør sit bedste for at trøste sin mor.

Ruth fortæller, at Keith lå i sin seng og sov, da hun tog på arbejde, lidt før klokken seks. Supermarkedet skulle lave statusoptælling og nægter at gøre det om aftenen, da det koster aftentillæg. Hendes vagt sluttede kl. 14:30.

Sophie siger, at hun først kom hjem med toget fra Hamborg sent på eftermiddagen. Hun kan ikke huske tidspunktet præcist, men har billetten liggende et eller andet sted. Hun roder i sin taske og fisker en yderst krøllet billet frem sammen med en kvittering fra Aarhus, hvor hun har købt frokost i ventetiden mellem togskift. Hun fortsætter med at fortælle, at hendes sabbathår er ved at være slut. Hun ville fejre sin 18-års fødselsdag med familien. Schou vurderer, at hun igen virker falsk, at hun slet ikke er ked af brorens død. Til gengæld virker det som om, hun nyder, at politiet stiller spørgsmål og lytter – elsker at være i centrum.

Schou bemærker endvidere hendes nye smarte telefon med den trykfølsomme skærm. Sådan en sag ønsker han sig selv, men den står i små 8000 kroner. Hun kunne selvfølgelig have købt den på afbetaling, men det er stadig rigtig mange penge. Nu er Schou ikke modeekspert, men hendes tøj lader også til at være i den dyre ende, sikkert fra de dyre tyske butikker. Han skal til at spørge, men Ibsen kommer ham i forkøbet.

Sophie fortæller, at hun har rejst en del og taget, hvad hun kunne finde af arbejde. Hun har arbejdet de sidste to måneder som barnepige for en rig tysk familie. Jobbet fik hun via en anbefaling fra kærestens far, godsejeren.

Trods sorgen, virker det som om Ruth er stolt af sin datter, for hvilken det øjensynligt er lykkedes at bryde den sociale arv allerede som 17-årig. Datteren slipper for det dødssyge job i supermarkedet, som moren har at se frem til resten af livet.

Schou slutter af med at spørge, om Keith var adopteret. For en gangs skyld opfører Sophie sig ordentligt, uden at grine dumt. Da Ruth ikke svarer, vælger Sophie at fortælle, at de skam var tveæggede tvillinger. Naturen havde spillet forældrene et puds, og kombineret generne på en helt særlig måde. Sjældent, men nemmere end at vinde den store gevinst i lotto.

Sophies bemærkning får Ruth til at begynde at græde. Sophie lukker ned og lader som om, hun ikke kan se omverdenen. Schou kigger på Ibsen, som sender ham et indforstået blik: hov, her er noget grueligt galt. Sophie samler sin nye mobiltelefon op fra bordet og går ind på sit værelse uden at sige et ord.

Ibsen sætter sig ved siden af Ruth og prøver at trøste hende. I mellemtiden finder Schou en flaske billig brandy i barskabet og skænker den grædende mor et glas. Efter at hun har kommet sig, fortæller hun, at spørgsmålet om adoption, har hun fået utallige gange. Selvom Brooklyn var kendt for mangfoldighed, blev børnene mobbet i de små klasser. Keith var relativ stor af sin alder og lod det ikke gå ham på. Sophie, derimod, kom grædende hjem og måtte skifte skole. Det var lettere for hende at dissociere sig fra Keith og lade som om, hun var hvid. Snart begyndte hun også at sky sin far.

En dag blev der ringet fra skolen og fortalt, at Sophie havde været med til at mobbe en sort pige i skolen. Josef, børnenes far, kom helt op i det røde felt, og forældreparret havde et forfærdeligt skænderi, om hvordan moren kunne have fejlet så voldsomt i opdragelsen. Her knoklede han røven ud af bukserne for, at Ruth kunne tulle rundt derhjemme og opdrage datteren som racist. Josef begyndte at tvivle på, om Sophie overhovedet var hans kød og blod. Han bildte sig selv ind, at hospitalet havde forbyttet to babyer, eller at konen havde været ham utro. Ikke at det sidste gav mening, men han havde det meget dårligt psykisk. 

Det hjalp ikke på situationen, at Ruth samtidig led af en svær depression grundet aborten og den efterfølgende fjernelse af livmoderen, som sundhedsforsikringen kun ville dække delvist.

Josef blev mistroisk og bestilte en faderskabsattest. Da den bekræftede, at begge børn var hans, bestilte han en ny og en til. Da alle tre ikke gav ham det ønskede resultat, bestilte han en meget dyr dna test og indledte lange samtaler med flere advokater og læger om, hvordan han bedst kunne sagsøge hospitalet og bevise sine vanvittige teorier. Regningerne hobede sig op, og Josef måtte ty til ulovligheder for at betale dem. Det gik godt første gang, men anden gang mistede han det hele, blev afsløret og sat i fængsel, hvor han stadig sidder i dag.

Den unge Keith tog farens parti og gav søsteren skylden for farens situation. Der gik adskillige år i Danmark førend, tvillingerne havde fået et tilnærmelsesvis normalt forhold som søskende. Faktisk var de næsten en lykkelig familie, indtil Sophie blev kæreste med Christian. Herefter lukkede Keith sig inde i sig selv, snakkede kun sjældent med søsteren og aldrig med skolekammeraten. Ruth blev oprigtigt glad, da hun læste den sidste sms, om at han ville overnatte – hun troede, at de var blevet venner igen.

## 11\.

Godsejeren er i aldeles dårligt humør. Ikke nok med, at der er blevet begået et mord på godset, så forstår han, at restauranten også er impliceret. Tina, tjeneren, der huskede stavefejlene i menuen, har plapret løs til alle og enhver. Hele byen har hørt historien. Omtalen giver flere gæster end nogensinde, men de kommer af de forkerte årsager: nysgerrighed frem for appetit.

Desuden er aktiekurserne faldet voldsomt, og selv om han fortæller sig selv, at det skal gøre ondt før det gør godt, så føler han, at illusionen om en lysende fremtid er bristet. Måske har han taget for mange chancer og er havnet på for dybt vand. Druknedøden lurer lige om hjørnet. Château de Vandmand – den sidste slurk. Måske burde han sælge hele skidtet og tage tabet, mens han stadig kan bunde. *Nogle gange skal man tage chancer og følge med tiden, selvom det jo er umuligt.*

Det hjælper heller ikke på humøret, at de to ældste, Frederik og Margrethe, er fløjet fra reden og hellere vil fjolle rundt i København end at komme hjem på sommerferie. Ingen af dem har vist nogen som helst interesse for godset. *Sådan et par universitetssnuder.* Nej, godsets fremtid ligger trygt i Christians delikate, dog yderst kapable hænder.

Åh, Christian den stakkel. Godsejeren sukker dybt.

Heldigvis har Christian ikke evner til universitetet. *Lad ham bare få lidt almen dannelse i gymnasiet og så videre til livets skole i skoven.* Godsejeren får en bitter smag i munden, smagen af dårlig samvittighed. Christians karakterer er faldet stødt siden, han fik koblet det uduelige pigebarn på. Selvom godsejeren ikke kan udstå hende, har han ikke modsat sig forholdet, nærmest hjulpet til. *Du er et dumt svin, Knud. Hvordan kan du fryde dig over din søns dårlige karakterer? Hvordan kan du aktivt trække ham ned? Alternativet er selvfølgelig værre.*

Christian har taget nyheden om Keiths død utrolig dårligt. Natten har været uendelig lang med flashbacks fra deres herlige tid sammen som mere end bedste venner – uadskillelige, mareridt fra den ubehagelige episode med Sophie og adskillige panikanfald. Christian føler sig som en zombie og vågner følelsesmæssigt udmattet. Han sidder bare og stirrer blankt ud i luften.

Ibsen og Schou interviewer godsejeren først. Han husker udmærket ofret, der ofte var på besøg, inden Christian blev kæreste med søsteren. Om godsejeren kunne lide Keith? Jada, kvik og stræbsom dreng, god indflydelse på Christian. Ærgerligt, at søsteren kom imellem dem. Var de to virkelig tvillinger? Utroligt, søsteren ligner jo en helt almindelig dansker, mens broren stod i stærk kontrast. Ville han give Keith et sommerferiejob? Ja, absolut, der er bare ikke noget at lave i skoven her om sommeren, og restauranten er allerede fuldt bemandet. Næh, han er ikke blevet spurgt.

Christian begynder at hyperventilere i stolen. Lange, dybe åndedræt med en hvinende lyd igennem næsen. Ibsen kan se, at Christian har det elendigt og giver tegn til Schou: “Tag hans puls”. Ibsen har allerede ringet 112 inden Schou når at måle de galoperende hjerteslag.

De to kommissærer forlader godset med flere ubesvarede spørgsmål end, da de kom.

## 12\.

Schou insisterer på at interviewe engelsklæren på vej hjem til stationen. Det er kun en ubetydelig omvej og skal alligevel gøres på et tidspunkt. Ibsen tænker, at det er for tidligt, men modsætter sig ikke. Fra sidelinjen iagttager hun en lidt for påtrængende Schou, som, temmelig kejtet, forlanger en forklaring. Han nærmest anklager læreren for at have noget imod ofret. Altså, hvis en indfødt amerikaner ikke kan tale engelsk, hvad pokker skal vi andre så gøre? Schou overvejer kort, om han ikke tager situationen lidt for personligt.

Læren hedder Louise og er lillesøster til godsejeren. Hun bryder sig bestemt ikke om at blive antastet og anklaget i eget hjem. Slet ikke i sommerferien et par timer før spisetid, når vejret er så godt som nu. Denne tid er reserveret til at pimpe afkølet rosévin på terrassen og nyde et par jordbær, mens manden nusser med grillen. Hun er ikke ti år ældre end Schou, men giver svar på tiltale, som om det var tredive: “Unge mand, der kommer måske en dag, hvor folketinget beslutter sig for at undervise i amerikansk i gymnasiet. Til den tid er jeg forhåbentlig gået på pension, hvis ikke død og begravet.”

Louise holder en kunstpause og kaster et kort blik over på en smilende Ibsen, inden hun fortsætter sin opsang til Schou: “Keith var øjensynligt stolt af sin amerikanske herkomst. Mit gæt er, at han følte sig provokeret af at blive irettesat, når han tydeligvis var den dygtigste elev i klassen. Keith havde maksimum fravær, nægtede at forberede sig eller lytte. Hver eneste skriftlige aflevering var en provokation om, at det britiske imperiums storhedstid var forbi. Senere anlagde han et horribelt sprog, som kun hører hjemme i gangsterfilm. Vi vidste begge, at han ville flyve igennem eksamen, derfor fik han 12 i tilfælde af, at han ikke trak engelsk som eksamen. Terminskaraktererne betyder intet – de er bare en indikation af, hvordan læreren mener det går.”

Ibsen prøver ihærdigt at skjule et smil – hun kan godt lide Louises stil.

Schou, derimod, føler sig nedgjort og besejret. Det var så det, ikke mere at komme efter her. Mens han sætter sig ind i bilen, væver han et besynderligt tankespind, og et spinkelt håb spirer frem: kunne Louise ikke være skyldig i et eller andet? Om det så bare er en ubetalt parkeringsbøde. Bare tanken om at hive håndjernene frem og læse hende rettighederne… Hun må faktisk gerne prøve at flygte. Schou ville sådan nyde at sætte efter. Ude af stand til at holde smilet tilbage, kigger han på Ibsen, som smiler tilbage. Schou er ikke sikker på, at de smiler af det samme.

## 13\.

Tilbage på stationen, lærer Ibsen flere nye ord, mens hun læser den udvidede rapport om laptoppen inklusiv ofrets sociale adfærd på internettet. Schou bestilte den aftenen før – igen med højeste prioritet. Ibsen er i starten irriteret over det åbenlyse spild af penge. Dog er hun mest irriteret på sig selv, at hun ikke magtede holde sig vågen. Efter et par minutter, genkender hun den automatiske adfærd fra fordums tid. *Ibsen, husk at du er pensionist – økonomi er ikke længere dit problem. Du skal bare løse denne sag, og så er det ud af vagten, tilbage til den ensomme tilværelse på solskinsøen.*

Mange af de nye ord har hun hørt i nyhederne, men aldrig vist nogen som helst interesse for. Ibsen må lige minde sig selv om, at verden ikke har stået stille bare fordi hun har. Tre år lyder ikke af meget, men verden lader til at bevæge sig i et helt andet tempo end tidligere.

Rapporten fortæller, at ofret havde to identiteter på nettet: Jensen og Wilson. 

Jensen er sjældent blevet brugt og har ikke engang et ordentligt profilbillede. Rapportens forfatter kalder det en typisk offerprofil, noget de mere intelligente unge bruger til overfladiske venskaber, så som de andre elever fra gymnasieklassen og folkeskolen. Krydsrefereret liste af relationer vedlagt i appendiks. Ofret har brugt ganske få minutter på profilen en tre-fire dage om ugen for ikke at blive udelukket af fællesskabet.

Wilson derimod har deltaget aktivt i adskillige onlinedebatter, mest på amerikanske fora, men også på danske. Ofret var særligt interesseret i de politiske og sociale forskelle på USA og Danmark. Endvidere var profilen aktiv i diskussioner omhandlende racisme. Appendiks indeholder en lang række eksempler på disse.

Begge profiler er lukkede; kun godkendte relationer på vennelisten kan se indhold. Hverken Jensen eller Wilson har nogen teknisk relation til søsteren. Det bemærkes dog, at søsterens profil er helt åben og nærmest virker som et udstillingsvindue. Udskrift af hele hendes profil er også vedhæftet i appendiks.

Internethistorikken indeholder absolut intet af pornografisk natur. Gemt (og sikkert glemt) i en undermappe af en undermappe af en skoleopgave fra 8\. klasse, er der dog fundet et ganske lille antal billeder af kønne piger med bare bryster – alle sorte. Billederne er alle tidstemplet i 2006, men teknikeren har noteret, at denne dato nemt kan manipuleres.

På laptoppen er der, for et lille år siden, installeret et program til at kryptere filer. Teknikeren har lavet en forespørgsel højere oppe, og sikkerheden er åbenbart i top. Der er udpeget en håndfuld underlige filer i dokumentmappen, som umiddelbart lader til at kunne være krypterede dokumenter eller billeder. Det bliver understreget, at det blot er en formodning. Indholdet af disse forbliver imidlertid en hemmelighed, som ofret umiddelbart tager med sig i graven, medmindre en nøgle kan fremskaffes.

Ibsen ser på sidetallet og gisper. Appendiks på 620 sider. Størstedelen er dog udskriften af søsterens profil – mest fotos med overskrifter. Ibsen skimter de nyeste billeder igennem og ser primært billeder af Sophie alene eller med Christian. Stort set ingen af Keith.

Ibsens computer siger en lyd, der indikerer, at der er kommet endnu en e-mail. Keiths mobiltelefon er blevet fikset, og de tre sms’er fra og til det ukendte nummer genskabt:

8:39 modtaget: “Hej Keith. Christian siger, at du leder efter et job. Har du lyst til at plukke og rense kantareller til restauranten? /Knud”.

8:43 sendt: “Ja tak. Hvornår?”

8:49 modtaget: “Mød Carl ved restauranten kl. 10, han viser dig, hvor plantagen ligger. Regn med, at jobbet tager en syv-otte timer. Vi holder desuden surpriseparty for Christian i aften. Jeg vil sætte pris på din deltagelse. Vi har en seng klar til dig, hvis du vil overnatte. Medbring skiftetøj, og husk at informere dine forældre.”

Det ukendte nummer spiller som forventet en vigtig rolle i efterforskningen. Hvor bliver den rapport fra teleselskabet af? Ahh, spammappen igen. Ibsen forbander den moderne teknologi, som overhovedet ikke gør livet nemmere.

Det ukendte nummer har, som forventet, anvendt et anonymt taletidskort. Serienummeret tilhører et parti, der blev solgt i butikker i Nordjylland tilbage i april, hvor det også har været aktiveret et par minutter. Signalstyrken på sendemasterne indikerer, at lokationen var parkeringspladsen ved restauranten. Der er dog en usikkerhed på flere hundrede meter.

På gerningsdagen, blev telefonen brugt i nærheden af ofrets lejlighed.

Obduktionsrapporten tikker endelig ind. Mens Ibsen læser, forestiller hun sig en veltilfreds Fritz, der fik ret i alle antagelser. Olie og mikroskopiske metalsplinter i snitsårene stemmer overens med en billig hobbykniv, som kan købes alle steder. I albueknoglerne er der fundet rester af sort maling, samme type som på skæret af et ørnenæb af mærket Fiskars. Det dødbringende stik i skulderen til hjertet er fyldt med større metalfragmenter. Sammen med den flossede kant, kunne det tyde på en gevindstang, som er blevet spidset med en fil eller vinkelsliber.

Dødstidspunktet er bestemt til mellem klokken 9 og 11\.

## 14\.

Gårsdagens kønsløse, lunkne musaka spøger stadig i Schous underbevidsthed. Nu hvor alle rapporter er blevet læst, melder sulten sig så småt. Tanken om andre rædsler fra kantinens køkken, får ham til at insistere på, at de spiser aftensmad på en ordentlig restaurant – dog ikke den i skoven.

Dagen er egentlig gået forrygende. En masse formalia er overstået, og hårdt arbejde er i sigte. Men nu er det tid til at slappe lidt af og lade op til morgendagen. Schou bestiller en rød bøf med pebersauce og pomfritter, mens Ibsen nøjes med en mindre pastaret. Begge bestiller et enkelt glas rødvin.

Ibsen føler sig på toppen. Hvor hun dog har savnet aftener som denne, hvor man uformelt sidder og snakker forretning med en god kollega. Det er noget helt andet end med familie og venner. Hvor er det skønt, at hun ikke har det formelle ansvar. Schou klarer det ganske udmærket.

Schou prøver at starte en diskussion om betydningen af de afhuggede arme: “Rækker man fanden en lillefinger, tager han hele armen – begge arme. Det kunne måske være en straf for tyveri, men er det ikke kun højre hånd, eller varierer det?”

Ibsen foreslår, at måske blev venstre amputeret først, så den var i morderens højre side. Da han indså fejlen, tog han dem begge. Måske underarmene med for ikke at fremstå pinlig.

Arbejdsdagen er langt fra slut, men begge undlader at diskutere sagen yderligere. Der er alt for mange nysgerrige gæster på restauranten denne lune fredag aften.

## 15\.

Schou regner med at køre tilbage til stationen, men Ibsen insisterer på, at de fortsætter arbejdet på hotellet. Hun har fået tildelt en større luksussuite med to værelser og inviterer Schou indenfor. Med et selvironisk tonefald ytrer hun: “Så er der ikke så langt, hvis jeg skulle falde i søvn igen.” Hun fremtryller en flaske rødvin og et par passende glas. Med en mere seriøs stemme fortsætter hun: “Dommerkontoret har lukket nu, og de bryder sig ikke om at blive vækket, med mindre det er et nødstilfælde. Lad os sammenligne noter og planlægge, hvordan vi bedst fortsætter efterforskningen.”

Selvmord er udelukket – teknisk umuligt. Det samme gælder den fængslede far i USA.

Moren har ikke noget åbenlyst motiv og et solidt alibi via sit arbejde.

Ibsen har, ud fra ændringerne i menuen, formuleret en vild hypotese baseret på, at ofret ikke kendte sin morder. Begge ved, at det sjældent er tilfældet, og hun starter da også med en advarsel: “Ja, det kommer måske til at lyde som noget fra en dårlig film … men tænk over det … nogle af delene kunne godt være sande, selvom helheden ikke er det.” Ibsen formår at drikke hele glasset, mens hun fortæller. Schou lytter ihærdigt og tager noter, omend han løfter øjenbrynene med mellemrum.

Morderen er racist og har planlagt en række mord for at bevise sine pointer. Han har valgt denne nordjyske provinsby, enten fordi han bor her, eller fordi han kender området. En lun og tør eftermiddag, sidder han på en bænk på torvet med en cykel i nærheden. Her betragter han menneskemængden, indtil han ser Keith komme hjem fra skole trækkende sin cykel. Morderen følger efter. Keith stopper foran et butiksvindue og kigger længselsfuldt efter en smart ny mobiltelefon eller andet. Morderen nævner helt tilfældigt noget i stil med, at drømme er gratis, men man må arbejde for den slags luksus. Keith svarer tilbage, at der ikke er mange jobs for unge mennesker her i byen. Måske foreslår morderen at spørge på godset – de har sikkert brug for adskillige hjælpere i sommerferien. Det er en løgn, den første intelligenstest. Keith har selvfølgelig ikke sat sig ind i, hvordan man driver en skov. Måske svarer han, at det er en god idé, og at han går i klasse med Christian. Måske ikke, det er ikke nødvendigt.

Keith cykler hjem med morderen i hælene. På behørig afstand betragter han sit udvalgte offer parkere cyklen og gå ind ad opgangen. Morderen holder øje med boligblokken, måske igennem en kikkert, indtil han får øje på Keith i vinduet. Nu ved morderen, hvilken lejlighed ofret bor i. Navnene på postkassen bliver skrevet ned og senere slået op på internettet. Morderen finder intet om Keith, men en masse billeder af Sophie og kæresten Christian. Med lidt lokalkendskab, eller ved at gætte ud fra de mange billeder af kæresteparret med godset i baggrunden, erfarer morderen, at Christian er søn af godsejeren. På et billede med en lagkage fra 2007 har Sophie skrevet “vores fødselsdag”, og Keith er ved hendes side. Morderen antager, at Keith er adopteret og at fødselsdagene er sammenfaldende, måske ikke helt samme dag, men inden for ganske få dage. I begge tilfælde giver det med rimelig sandsynlighed stjernetegnet tvilling.

Morderen lægger nu sin plan og, fræk som han er, annoncerer han mordet ved at udskifte menuen. Nu skal han bare finde den rette dato. Han har ventet uden for lejligheden en tilfældig hverdagsmorgen og fulgt efter Keith til skole. Det kræver ikke meget research at finde ud af, hvornår gymnasiet holder sommerferie. Morderen har set på Sophies profil, at hun er i Tyskland. Han kan med rette antage, at hun kommer hjem til sin 18-års fødselsdag. Dagen før er perfekt til mord – dog ikke hvis hvis søsteren er hjemme, når Keith modtager de falske sms’er. Det kunne spolere planen, da Keith måske ikke har spurgt Christian direkte, men igennem hende. Det er en chance, morderen må tage. Om moren er hjemme eller ej, betyder ikke noget.

Udenfor lejligheden ser morderen, at Keith er stået op, og sender den falske sms. Ofret får en sidste chance for at overleve, idet han tilbydes at plukke kantareller, der først kommer i sæson om et par måneder. Keith fejler testen og møder morderen foran restauranten. Måske genkender Keith manden fra butiksvinduet, måske ikke. Det gør ikke nogen større forskel. Keith går i hvert fald frivilligt med morderen, som han tror er Carl, sikkert en af godsets ansatte. De to hyggesnakker i det lille kvarter, det tager at gå fra parkeringspladsen til gerningsstedet. “Carl” nævner, at plantagen ligger skjult, da svampene er ret så kostbare. Keith har ingen grund til at fatte mistanke.

Dagen før har morderen været i et bedre supermarked, f.eks. i Aarhus, og købt et par bakker kantareller fra udlandet. Han har opbevaret dem på køl, så de holder sig friske til næste dag. Svampene bliver sat i skovbunden om morgenen, og morderen leder Keith hen til dem. Idet Keith bukker sig ned for at plukke, bliver han spiddet af morderen og hængt op.

Morderen vil nu have os til at tro, at han er i gang med at planlægge mordet på sit næste offer. Han vil have os til at spilde en masse ressourcer på “Kromdyr med Zigeunersauce.”

Sigøjner kan stort set betyde hvad som helst, lige fra Østeuropæer til hippie, nomade eller uærlig tigger. Der er vist også en giftig stueplante der hedder noget i den stil. Krom kan referere til bil, motorcykel eller meget andet. Stjernetegnet kunne være vægten eller vandmanden – de to eneste tegn uden øjne – derfor blindskriften. Da vi har med mad at gøre, er vægten mere realistisk, da morderen måske refererer til en forkromet vægt fra gamle dage fundet i enhver specialbutik, men det er rent gætteri fra Ibsens side. Den tyske stavemåde vil have os til at tro, at ofret er tysker eller, at mordet skal foregå i Tyskland.

Ibsen skænker dem begge endnu et glas, dog kun et halvt til sig selv. Hendes skæve smil afslører tydeligt, at hun ikke selv tror på hypotesen. Ibsen afslutter med: “Menuen skaber tanken om en seriemorder. Uden den har vi bare et almindeligt mord.”

Schou foreslår, at der kunne være tale om et mord, som allerede er begået i Tyskland. Det er påfaldende, at Sophie netop er vendt tilbage derfra. Måske forsøger morderen at lede mistanken over på søsteren. Hun har jo annonceret, at hun skulle til Tyskland flere måneder tidligere.

Ibsen mener dog at togbilletten og kvitteringen fra Aarhus er et rimelig stærkt alibi. 

Schou er skeptisk og mener ikke, at alibiet er skudsikkert. Han har flere gange fornemmet en falskhed ved Sophie. Måske er hun slet ikke så dum, som hun giver udtryk for. Måske er hun ganske djævelsk listig. Schou glemmer helt at drikke, mens han ivrigt fortæller Ibsen sin egen teori.

Sophie har for længst besluttet sig for at slå sin bror ihjel. Det præcise motiv har Schou dog ikke helt styr på. Hun har i årevis terpet *Rejseholdet* og andre krimiserier for inspiration. Via internettet har hun fundet en ung modelbygger, som glædeligt har hjulpet hende med at patinere papiret og låsen. Alternativt, har hun set en eller flere instruktionsvideoer og prøvet adskillige gange, indtil det lykkes. Det er et fremragende røgslør, da modelbyggere typiske er drenge.

Gennem Christian kender hun menuen ud og ind – de har sikkert spist der flere gange.

Når hendes job som barnepige slutter, tager hun ikke direkte hjem, men vil i stedet bruge en lang dag på at shoppe. Hun vil have os til at tro, at hun overnatter på et hotel og tager toget fra Hamborg morgenen efter ved ti-tiden. Dermed kommer hun hjem omkring klokken 18\.

I virkeligheden bliver shoppingturen noget kortere. Om formiddagen, møder hun ind på hotellet med en stor kuffert og betaler ekstra for at tjekke ind tidligt. Herefter skynder hun sig at købe noget dyrt tøj og tager toget til Danmark. Hun ankommer sent aften, hvor hun henter sin cykel og får et par timers søvn i soveposen, som hun har medbragt fra Hamborg. Så snart det bliver lyst, står hun op og henter en taske med mordvåben og remedier, som hun har gemt et eller andet sted. Hun fragter tasken til skoven og gør klar til mord. 

Gerningsstedet har Sophie valgt for længst. Hun fjerner de visne blade i skovbunden og lægger et termotæppe på jorden. Hun lægger bladene tilbage og anbringer et eller andet spændende objekt på midten. Et eller andet som ikke hører hjemme i en skov.

Herefter cykler hun hjem og venter udenfor på, at moren tager på arbejde. Sophie ved rimelig præcis hvornår Ruth tager af sted, da de har snakket sammen et par dage før. Lydløst, låser Sophie op og sniger sig ind på sit værelse, hvor hun hurtigt gør sig klar. Hun ifører sig natkjole for at lade som om, hun kom hjem tidligere. Herefter lister hun ind på brorens værelse, hvor hun bytter hans telefon, som sikkert sidder i opladeren, ud med en defekt der ligner. Brorens telefon gemmer hun, men sikrer sig først, at han ikke har ændret pinkoden, som hun allerede har afluret. Hvis han har, må hun myrde ham en anden dag. Hun sætter mobilen på lydløs.

Sophie går nu i køkkenet hvor hun begynder at larme, så Keith vågner. Han undrer sig over, at hun er kommet så tidligt, men har ingen grund til at fatte mistanke. Mens Keith prøver at falde i søvn igen, får Sophie sin nye telefon til at ringe. Det er nemt nok ved at bruge funktionen til at skifte ringetone. Hun lader som om, hun snakker med Christian.

Efter den simulerede samtale, binder Sophie sin bror en historie på ærmet. Det kunne være, at hun og Christian havde elsket hele natten i skoven, og at Christian var faldet og havde brækket foden på vej hjem. For at undgå en pinlig forklaring over for den konservative godsejer, har Christian brug for hjælp, så han kan lade som om, han kom til skade et andet sted. Sophie kan eventuelt tilbyde Keith den nye smarte telefon for at hjælpe. Det kan Keith ikke sige nej til. Specielt ikke, hvis han har opdaget, at sin egen ikke virker mere.

De to søskende cykler til skoven. Sophie ved hvor Christian er faldet og viser vej. Ved gerningsstedet, peger hun på objektet i skovbunden, som hun placerede forinden. Hun spørger forundret, hvad det mon kan være, og Keith sætter sig på hug for at se nærmere. 

Sophie myrder nu sin bror. Efter hun har spiddet ham, lader hun våbnet sidde i for at begrænse blødningen. Hun dækker straks liget til med yderligere et termotæppe. Hun aktiverer nu adskillige varmeposer, dem man vrider, og så bliver de varme via en kemisk reaktion. Poserne skubber hun ind under tæppet. Varmen holder liget varmt, hvilket ændrer på vurderingen af dødstidspunktet.

Nu cykler Sophie hjem. Hun går ud på gaden og tænder en offertelefon, med det anonyme taletidskort, og sender den første sms med et jobtilbud. Telefonen lader hun ligge udenfor, gemt under en busk eller lignende.

Tilbage til lejligheden, ifører Sophie sig handsker og tænder for laptoppen. Hvis hun ikke allerede har afluret Keiths adgangskode, kan hun nemt nulstille den ved at boote på en cd. Drengene i teknikken siger, at det er ganske enkelt, og at der er instruktioner på nettet. Hun søger efter *kantareller* og slukker laptoppen igen.

Fra Keiths telefon accepterer hun tilbuddet via sms.

Ude på gaden sender hun den anden sms med instruktioner og slukker mobilen.

Tilbage i lejligheden sender hun en sidste sms fra Keiths telefon til moren.

På badeværelset hænger Sophie Keiths håndklæde til tørre, så moren tror, at han har været i bad. Hun spiser også morgenmad og efterlader tallerknerne som Keith plejer. Stadig iført handsker pakker hun en taske med brorens fest- og skiftetøj. Hun cykler til restauranten med brorens taske og tændte telefon, så den kan spores. Tasken gemmer hun et eller andet sted i skoven, hvor vi endnu ikke har fundet den. Men det er lige meget, da der ikke er nogen fingeraftryk. Og selvom vi skulle finde Sophies dna, vil det ikke være underligt, da de bor sammen.

Tilbage ved liget, beskadiger hun Keiths telefon ved at banke den mod en træstamme og efterlader den for at løbe tør for strøm. Selv om den skulle ringe, er der ingen, som kommer i denne del af skoven på denne tid af året. 

Iført en beskyttelsesdragt, fjerner Sophie overtæppe og varmepakker. Hun sætter et par pløkker i termotæppet under ham og binder en kæde om hans fødder. Nu trækker hun liget af termotæppet og fjerner tæppe og pløkker. Med en hobbykniv skærer hun halsen over og lader det meste af blodet løbe ud. Herefter skærer hun huden af under albuen og kapper knoglerne over med et ørnenæbet. 

Hun trækker broren over til det udvalgte træ, kaster kæden over en passende gren og trækker liget op. Hængende i benene, oversprøjter hun afdøde med adskillige flasker klorin. Både for at eliminere eventuelle dna-spor, men også for at fremrykke dødstidspunktet. Hun har sikkert læst, at man kan bruge væksten af larver og insekter til at bekræfte dødstidspunktet. Klorinen dræber dem effektivt.

Hun sænker liget for at tvære trækul på fødderne, inden hun hæver det igen.

Sophie ifører sig en paryk og tager noget atypisk tøj på, der får hende til at se ældre ud. Fra stationen tager hun en taxa til Aalborg. Turen betaler hun kontant.

Fra Aalborg tager hun toget til Aarhus, hvor hun venter på, at toget fra Hamborg ankommer. Hun møder sin medskyldige, som overdrager kuffert, togbillet og hendes gamle tændte mobiltelefon. Hvem denne medskyldige er, har Schou intet bud på.

Sophie sørger for at bruge sit betalingskort i Aarhus, inden hun stiger på toget tilbage til Aalborg og videre hjem. Hun sørger også for at ringe fra toget til sin mor, når denne har fået fri fra arbejde.

Alibiet er stærkt og svært at modbevise. Den medskyldige har overnattet på Sophies hotelværelse og afleveret nøglen i receptionen, sandsynligvis bare i en postkasse. Sophies mobil har ligget tændt i kufferten på lydløs hele tiden og har efterladt et teknisk spor. De ubesvarede opkald har Sophie håndteret efter Aarhus med undskyldningen om, at hun havde festet om aftenen og var for smadret til at ringe tilbage.

Billetten er stemplet flere gange, og vi kan nemt identificere konduktørerne, men de stempler så mange billetter hver dag, at de umuligt vil kunne huske en enkelt rejsende, som ikke har gjort væsen af sig. Sophie har sikkert læst i avisen, at der først kommer overvågning i alle togene til næste år, så hun har følt sig temmelig sikker.

Ibsen er imponeret, men ikke helt solgt. Skeptisk spørger hun: “Middel?”

Schou har lavet et overslag på en ca. 6-8.000 kr. Mange penge for en 17-årig, men når hun har råd til den smarte telefon, så er det vel ikke helt urealistisk. Den eneste brik i puslespillet, som Schou ikke kan få til at falde på plads, er laserprinteren. Sådan en sag kan nemt købes brugt, men er temmelig tung og larmer. Uden bil vil hun skulle have den leveret. Det ville være for risikabelt at installere den på sit lille værelse. Moren ville blive mistænksom, og selvom Sophie bortskaffede den hurtigt, ville den blive husket. Det ville også være for risikabelt at printe om natten, da hun kunne risikere at vække de andre.

Hun kunne måske have lejet et hotelværelse, men det ville nok vække opsigt, hvis hun ankom med en større papkasse med printeren. Desuden var hun ikke 18 endnu, så det ville kræve en godkendelse fra moren at få et hotelværelse – eller nogle kontanter under bordet. Måske står der en printer i restauranten, og hun har afluret koden til alarmen. Det vil kunne ses i loggen på alarmcentralen.

En svagt påvirket Ibsen smiler og overvejer at spørge, om Schou har noget imod Sophie, men lader ham triumfere for nu. En lille ubehagelig tanke former sig i hendes baghoved: *Først Louise, så Sophie – bare det ikke er et generelt problem med kvinder.* Men Schou har jo opført sig eksemplarisk overfor Ibsen, så mon ikke det bare er et tilfælde.

I takt med at flasken tømmes, bliver teorierne endnu mindre realistiske. Schou forlader Ibsen ved titiden med tre navne i notesbogen. Næste morgen, skal han til dommeren og bede om indsigt i økonomi, teledata og andet: Sophie, Christian og Knud.

## 16\.

Sophie er angiveligt glad for kontanter, da hendes bankbog er ganske tom. Moren er stoppet med at udbetale lommepenge for et års tid siden, sammenfaldende med at Christian har overført 5.000 kr, der dog hurtigt fik ben at gå på. Der er ganske få indbetalinger, hvilket kunne tyde på sort arbejde. Ikke umiddelbart relevant i mordefterforskningen.

Efterfølgende har Christian hævet 500 kr i kontanter hver måned – noget han ikke gjorde før. Ikke et voldsomt beløb, men en femtedel af den faste gage fra godset. Schou mumler en sarkastisk bemærkning, at det ville da være dumt ikke at udnytte børnenes skattefradrag.

Rapporten viser, at Sophies telefon har været rundt i Hamborg centrum for at overnatte uberørt i et villakvarter uden for byen – langt væk fra noget hotel. Adskillige ubesvarede opkald og sms’er blev først besvaret i toget efter Aarhus. Det kunne tyde på privat overnatning, men er ikke i modstrid med Schous teori. Han nægter at opgive den endnu.

Et langt mere interessant faktum i rapporten er, at Sophie aldrig har ringet til Christian eller omvendt. Christian har fire gange sendt Sophie en sms og modtaget svar kort tid efter.

Ibsen klukker: “Er det mig, der er blevet gammel, eller har de unges kurtisering ændret sig?”

Schou klør sig i nakken: “Ja, det ligner et rent professionelt forhold, hvis ikke afpresning.”

Christians rapport viser en noget anden historie end, hvad Ruth og Sophie har fortalt. Hvis Keith og Christian blev uvenner, så er det pudsigt, at de har talt sammen og sendt utallige sms’er i løbet af den sidste sommer – endda flere måneder ind i 2g. Efter nytår gik der længere og længere mellem kontakterne. Ingen kommunikation de sidste to måneder.

Knud har, som forventet, aldrig ringet til Keith, men adskillige gange til Sophie. Han har også overført diverse pengebeløb til hende. Sammenlagt små 20.000 fordelt over seks gange. Den sidste lyder på 2.000 kr lige før hun tog til Tyskland. Sikkert togbilletten tur/retur og lidt ekstra.

Ibsen tænker tilbage på de gode gamle dage, hvor man kunne hive de mistænkte ind på stationen og stille alle mulige ubehagelige spørgsmål uden at undskylde senere. Den går ikke mere. Sophie har et glimrende alibi med billetten og kvitteringen. Det er hendes ret at have private forretningsmæssige relationer til Christian og godsejeren, som ikke kommer politiet ved. Det ville være noget helt andet med en begrundet mistanke.

Schou får ringet til alle taxiselskaber og må omsider opgive sin teori. Ingen længerevarende ture er registreret i det relevante tidsrum. Det ville have været for risikabelt at tomle, og hun kunne vel næppe stjæle en bil uden kørekort. Pokkers. Sophie må afhøres hjemme med fløjlshandskerne på.

## 17\.

På skadestuen har Christian fået noget beroligende og lader til at have kommet sig over det voldsomme angstanfald. Han vågner omtåget og deprimeret, men i det mindste kan han føle noget igen. Han er dybt ulykkelig. Tårerne begynder at trille ned ad kinderne. Han ligger til observation adskillige timer inden godsejeren får lov til at hente ham.

Tankerne kører rundt i Christians hoved. Traf han den rigtige beslutning? Gør det egentlig nogen forskel nu, hvor Keith er død? Alt burde være lige meget, men det føles forkert. Som om han har set det meste af en god film for at gå glip af slutningen. Eller værre, at den ender grotesk og modbydelig. Kan det ikke være lige meget, hvis verden går under om få minutter?

## 18\.

Ruth har taget fri fra arbejdet for at sørge og ordne sin søns begravelse. Fritz vil imidlertid ikke frigive liget endnu, da der lige er et par detaljer, han vil undersøge. Ikke noget der ændrer drastisk på rapporten, men måske kan han finde et dna-spor eller to. Fortvivlet er Ruth gået en tur for at få lidt frisk luft. Sophie er alene hjemme, hvilket passer Schou og Ibsen perfekt.

Ibsen lægger ud: “Sophie, dette er kun en venlig samtale. Du er på ingen måde mistænkt, og du har ret til at håndtere din brors død på din egen måde. Men for at fange Keiths morder, må vi vide mere om ham.”

Sophie nikker, og for en gangs skyld virker hun oprigtig.

Ibsen fortsætter: “Start med dit forhold til Christian og Knud.”

Sophie kan godt se, at det er meningsløst at lyve. Hønen lægger nok ikke flere guldæg, så hun kan lige så godt fortælle sandheden. Hun lægger dog ud med en lille alternativ version af virkeligheden: “Det startede maj sidste år, hvor jeg havde fået en flaske hospitalssprit af en veninde.”

Både Ibsen og Schou forstår, at hun selv havde stjålet den, men lader hende fortsætte: “For ikke at vække opsigt, var spritten hældt over på en almindelig vodkaflaske. Jeg havde gemt flasken for mor, men Keith må have fundet den. Da jeg et par dage senere pjækkede fra skolen, velvidende at mor var på arbejde, fandt jeg drengene hjemme, altså Keith og Christian. De havde fundet flasken og drukket sig plørefulde, hvilket ikke var så underligt. Der var en særlig lugt i lejligheden, og drengene havde pludselig meget travlt med at få tøjet på og lufte ud. Ikke bare sved, men også en eller anden version af cannabis.”

Sophie ser ud som om hun skammer sig og har brug for en pause. Schou henter et glas vand til hende, som hun ignorerer. Hun fortsætter: “Jeg vidste godt at Keith ikke var interesseret i piger, men jeg troede bare, det var fordi, han ikke var voksen endnu. Jeg burde have holdt min kæft, men kom til at sige noget dumt i stil med: hvor hyggeligt, må man være med? Jeg fortrød med det samme. Christian fik travlt med at gå, og Keith lukkede sig inde på sit værelse.”

Sophie holder en lille pause, så Ibsen spørger: “Talte du aldrig med Keith om episoden.”

“Næh, det var åbenlyst, hvad der var sket, så vi havde ikke noget at snakke om. Vi var godt nok ikke de bedste søskende, men vi har aldrig stukket hinanden.”

Schou har lyst til at spørge ind til de 5000 kr. fra Christian, men Ibsens blik fortæller ham at tie. Sophie rejser sig og bærer det fyldte vandglas ud i køkkenet, hvor hun tømmer det i håndvasken. Fra køleskabet tager hun sig en cola: “Keith må have ringet til Christian og givet ham mit nummer, for om aftenen blev jeg ringet op af en mand, der præsenterede sig som godsejer Knud, Christians far. Jeg fortalte ham med det samme, at jeg ikke havde set noget og naturligvis ikke ville sladre. Han svarede, at det vidste han allerede, og det var ikke derfor han ringede. Han ville tilbyde mig et velbetalt job for noget helt andet. Han havde allerede bestilt en taxa, som holdt udenfor, hvis jeg var interesseret. Det kunne jeg ikke sige nej til.

På godset fik jeg en længere sørøverhistorie om, at der havde været en del indavl i området, og at familien var særlig hårdt ramt. Christian havde, ligesom størstedelen af slægten, brug for at eksperimentere inden han slog sig ned med kone og børn. Jeg sagde, at det skulle han da bare have lov til, hvortil Knud svarede, at der desværre ikke var så mange lige så tolerante som mig. Keith havde fortalt, at jeg ikke havde en kæreste og planlagde at tage et sabbatår. Hvis jeg var villig til at spille Christians udkårne, så ville jeg modtage lidt penge, og Knud ville hjælpe mig med at få nogle gode småjobs via sit netværk. Jeg skulle kun være sammen med Christian i ganske få timer nogle forskellige steder, for at få skudt en række billeder, som jeg drypvis skulle lægge ud på nettet for alle at se. Vi tog adskillige på godset, nogle stykker forskellige steder i København og hjemme ved juletid. Hvis jeg på et tidspunkt fandt en rigtig kæreste, skulle jeg bare give varsel i et par dage. Det var næsten for godt til at være sandt.”

Ibsen spørger, om det nu er slut?

“Jeg har ikke hørt fra Knud eller Christian siden jobbet i Tyskland, så det vil jeg næsten tro.”

## 19\.

Godsejeren virker rundt på gulvet, da han inviterer de to kommissærer indenfor. Han starter med at pointere, at han har været i kontakt med sin advokat og kender sine rettigheder. Politiet må komme tilbage i morgen eller en anden dag, når Christian har fået det bedre. Han lægger en udtalelse fra skadestuens overlæge på bordet, der siger, at Christian ikke må forstyrres foreløbig, da der er risiko for tilbagefald. Med kuglepen har lægen skrevet sit privatnummer i tilfælde af, at der skulle være spørgsmål.

Ibsen tænker, at lægen og godsejeren sikkert er venner, men kan ikke rigtig stille noget op.

Desuden har både Christian og godsejeren et solidt alibi, og kan umuligt have noget med Keiths død at gøre. Tidligt om morgenen, var de to nemlig taget på fisketur sammen med Carl, godsets eneste fuldtidsansatte. Carl elsker at fiske og har egentlig ferie nu, men havde intet problem med at arrangere en fisketur sammen med sin chef.

Godsejeren fortæller, at det er lidt ironisk, at han ejer flere gode søer, velegnede til fiskeri, men aldrig rigtig har set fidusen. Han og Christian er mere til jagt, men fiskeri er en del af godsets forretning, så det virkede passende og gav rigelig mulighed for en længere far-og-søn-samtale. Egentlig burde Christian selv fortælle historien, men Knud har sympati for politiets behov for fremdrift.

Historisk set har egnen, som så mange andre udkantsområder i Danmark, haft sine problemer med genetisk variation. Knuds oldefar blev gift med sin halvsøster, og bedstefaren med en kusine, der i virkeligheden var hans storesøster. Hun blev født uden for ægteskab, så oldefars bror tog hende til sig som sin egen. Knuds far var den første i længere tid, der fik frisk blod udefra, og begge børn, altså Louise og godsejeren selv, kom ud sådan nogenlunde almindelige og stabile.

Christian er en god dreng med en sart sjæl, helt modsat sin storebror, Frederik, som Knud kun kan beskrive som en iskold skiderik. Christian er absolut Knuds yndlingssøn og bliver den næste godsejer. Med en svag følelse af skam, indrømmer godsejeren, at der har været problemer med afkommet i alle generationer. Farfaren var også en skiderik, som tæskede børnene og gjorde adskillige af tjenestepigerne gravide. Oldefar var vist til meget unge drenge, men han døde længe før, Knud blev født, så det er bare rygter.

Louise burde i virkeligheden ikke undervise sin nevø, men gymnasiet led af lærermangel og gjorde en undtagelse. Hun burde heller ikke have kontaktet sin bror og fortalt, at Christian virkede meget tæt, lidt for tæt, med den sorte dreng, Keith. Offentligt omdømme er imidlertid vigtigt for godset, så Louise–

Godsejeren afbryder sin historie og skænker sig en cognac. Af normal høflighed spørger han, om Ibsen og Schou vil have et glas med. Schou takker nej med begrundelsen, at han skal køre, ikke at det er aldeles upassende i arbejdsøjemed. Til sin store overraskelse, takker Ibsen ja og giver Schou et blik, som kun kan betyde, at han stadig har meget at lære.

Knud fortæller, at Louise hverken er racist eller intolerant, bare en smule mørkeræd og konservativ – ligesom de fleste danskere. Godsets ansigt udadtil er vigtigt for hende, og det er da også Louises mand, der har taget hendes efternavn. Louise har, ligesom Knud, en omgangskreds i det finere borgerskab, hvor det er kutyme at feje for egen dør, når man kan.

Knud arrangerede straks en overdådig gymnasiefest på godset, så han kunne observere drengene selv. Restauranten leverede en lækker buffet, og der var rigeligt med sodavand og et fadølsanlæg … ja, det var måske ikke helt passende, da de fleste af eleverne ikke var fyldt 18 endnu, men de havde uden tvivl selv taget alkohol med ellers.

Efter at drengene fik lidt alkohol i blodet, så Knud glimtet i deres øjne og deres brede smil. Der var en tydelig gensidig attraktion, som godsejeren misforstod som en dyrisk lyst med det eksotiske. Den efterfølgende samtale var lidt akavet, så Knud lagde ud med en løgn. Han fortalte sin søn, at han som ung selv havde haft visse lyster og eksperimenteret med lidt af hvert. Til sidst fik han “løbet hornene af sig”, og det var et lykkeligt ægteskab med Christians mor, som desværre døde alt for tidligt. Uden at nævne Keith, fortalte Knud sin søn, at nu hvor han var blevet 16, måtte han hellere vide, at det var et træk, der løb i familien. Skulle Christian have lyster i den retning, måtte han sørge for at være yderst diskret. Hvis han alligevel kom i knibe, måtte han endelig kontakte sin far, så de i fællesskab kunne afværge en offentlig skandale.

Som forventet, afviste Christian alle sådanne lyster, og Knud regnede da heller ikke med at høre mere. Stor var forbløffelsen, da Christian, mere end et halvt år senere, kom hjem og fortalte, at han, trods stor forsigtighed, var blevet afsløret i en mindre indiskretion. Sophie havde pjækket og set dem ryge hash med mere. Keith havde forsikret Christian om, at Sophie aldrig ville sladre, men Christian var usikker og fandt på idéen med at ansætte hende. Knud var utrolig stolt af sin søn på det tidspunkt.

Officielt, var Christian og Keith blevet uvenner, grundet Sophie. Det var derfor helt naturligt, at de ikke lavede lektier sammen i 2g og holdt sig på afstand i offentligheden. Hvad de lavede i det skjulte, ville Knud ikke vide.

Ved juletid kom Christian grædende hjem. Han fortalte, at det ikke bare var lyst mellem ham og Keith. Rigtige følelser havde udviklet sig, og Keith var træt af at holde forholdet skjult. Knud bad Christian overtale Keith til at holde ud lidt endnu. Vent et par år, de politiske vinde blæser i én klar retning. Når Danmark næste gang får en rød regering, vil samfundet ændre sig i en langt mere tolerant retning.

Ifølge Christian, havde Keith haft brug for lidt betænkningstid, men efter påsken gav han Christian et ultimatum: sæt en dato, gerne efter 3g. Keith var villig til at flytte til København eller et andet mere tolerant sted. Knud prøver forgæves at holde tårerne tilbage.

Christian afviste, hvilket godsejeren først var lykkelig over. Christian havde sat godset højere end sig selv – et klart tegn på, at han var den rette til at overtage efter sin far. Godsejeren blev bekræftet i sit valg af efterfølger.

De to søskende, Frederik og Margrethe, har kun interesse for penge. De ville allerhelst sælge hele molevitten i småbidder og leve et liv i overdådig luksus. Men det bliver løgn\! Knud annoncerer med stolthed i stemmen, at der blev oprettet særeje, da han indgik ægteskab med børnenes mor. Frederik og Margrethe må nøjes med at dele de 25% i tvangsarv når Knud en gang skal i jorden. Det bliver i praksis ikke til ret meget, da godsejeren ikke ejer noget privat – det hele står i firmaet, hvor Christian får aktiemajoriteten.

Knud kan se på Ibsens ansigtsudtryk, at det lød forkert. Han prøver at forklare, at det er helt almindelig praksis i familien. Louise måtte således også nøjes med 25%. Deres far så ingen anden udvej, hvis godset skulle overleve.

## 20\.

Carl bekræfter Knuds og Christians alibi. Ja, de var alle tre nede ved den lille sø og fiske. Knud havde bedt Carl om at holde sig lidt på afstand, så de kunne snakke privat. Knud og Christian var ikke ude af syne mere end et par minutter. Christian fangede forresten en større ørred, og Knud forevigede øjeblikket med sit kamera.

Der hersker ingen tvivl om, at Carl respekterer og er loyal over for godsejeren. Med stolthed i stemmen fortæller Carl, at på trods af den buldrende finanskrise og rigelig adgang til billig arbejdskraft fra Østeuropa, holder Knud stædigt fast i at bruge de lokale i skoven.

Carl selv er på Knuds alder, men det var den gamle godsejer, der ansatte ham som 15-årig. Carl har aldrig haft et andet job, elsker skoven og håber at ende sine dage i den.

## 21\.

Det har været en hård og nedtrykkende arbejdsdag. De tre oplagte mistænkte er alle udelukket, og Ibsens vilde teori om en racistisk massemorder lyder pludselig langt mere realistisk. De tyske kolleger har kørt alle nylige drabsager igennem computeren, men har ikke fundet noget.

Schou skænker sig en lille whisky og lader tankerne svæve frit. Krypteringsprogrammet på ofrets laptop spøger. *Hvad har Keith villet holde skjult og hvorfor? Måske er det bare private billeder af Keith og Christian, som også ligger på Christians computer.* *Billederne er krypterede, så mor og søster ikke tilfældigvis kommer til at se dem.* Maskeret som håb og optimisme, trænger en grum tanke fra underverdenen sig på. *Hvis de billeder er af intim natur, må de rigtig gerne forblive skjulte.* Schou har ikke behov for at se den slags. Han niver sig selv hårdt i underarmen for at tænke på noget andet. Godsejeren har ret, de fleste er lidt konservative og bange for mørket.

## 22\.

Næste morgen bliver godsejeren bekymret, da Christian har låst sin dør indefra og ikke svarer. Knud prøver at sparke den op, men den specialbyggede antikke egetræsdør rokker sig ikke ud af stedet. Knuds oldefar fik dem fremstillet og udskiftet i hele stuehuset, så han kunne være sikker på ikke at blive forstyrret, uanset hvilket rum han ville benytte til sine udskejelser.

Knud ringer 112: “Jeg er bange for, at min søn har forsøgt at begå selvmord.”

Brandvæsenet ankommer 22 minutter senere og får hurtigt døren op med et par økser. Ambulancen kommer desværre forgæves, idet Christian har ligget død det meste af natten.

## 23\.

Ibsen står fast: Christian er blevet myrdet.

Schou kan ikke se hvordan. Døren var løst indefra og måtte hugges op. Alle vinduer var lukkede, og der er ikke andre adgange. Desuden var hoveddøren låst og alarmen slået til. Den eneste i huset var Knud, men han kunne umuligt forcere døren alene.

Ibsen spørger, hvor Christian har fået giften fra. Hvis det altså er gift. Fritz må godt se at nusse sig færdig med rapporten. “Unge mennesker har vel ikke cyankalium liggende i tilfælde af, at de vil begå selvmord.” Ibsen undskylder den vittige spydighed. Fritz har ikke sagt en lyd om, hvilken gift det kunne være, men den manglende mandellugt udelukker i hvert fald den specifikke mulighed.

Da Schou ikke har noget svar, begynder Ibsen at forklare ‘Kromdyr med Zigeunersauce’, som nu pludselig giver mening. Sigøjneren er Sophie, den uærlige, arresteret flere gange for butikstyveri, eller den der vandrer, da hun har været Danmark rundt i forbindelse med sit sabbatår. Den tyske stavemåde stemmer overens med, at hun netop er vendt tilbage fra Tyskland. Kromdyret kan ses som en royal af ringere grad, altså en krone af krom frem for guld. Teksten er skrevet med blindskrift, som indikerer stjernetegnet vægten, der ikke har nogen øjne. Christian er født i starten af oktober, men det er der nok ikke så mange der ved. Sammen med morderens anden sms med “mød Carl”, er der i Ibsens øjne ikke længere nogen tvivl: Keiths morder er ikke en tilfældig fremmed, der har støvet detaljer op fra internettet. Morderen har indgående kendskab til godset og familien. Måske ikke til Keith direkte, men må have kendt til de to drenges forhold i en eller anden grad.

Morderen har været smart ved at nævne Carl, da Keith måske har hilst på ham. Dermed undrer Keith sig ikke over sms’en. Når han møder morderen på parkeringspladsen, siger denne noget i stil med, at du må være Keith. Hvis Keith nævner, at han troede, at han skulle møde Carl, så svarer morderen bare, at Carl ikke kunne komme og har sendt ham i stedet.

Schou kan godt følge tankerækken, men han er mere forvirret end nogensinde. Der må for pokker være et ordentligt motiv, ikke en vanvittig seriemorder, som efterlader gåder og ordspil.

Ibsen er enig, og der er to åbenlyse mistænkte: de to søskende, som nu står til at arve.

Schou kontakter straks dommerkontoret for at få indsigt i de to søskendes affærer.

Christians laptop skal åbnes hurtigst muligt. Hvis Ibsen har ret, så er sikkerheden ikke særlig god. Der må ligge en del private billeder, som Margrethe og/eller Frederik på en eller anden måde har fået set. Dermed giver invitationen til at overnatte nemlig mening. Selvom drengene ikke har snakket sammen i to måneder, så er følelserne der sikkert stadig. Hvis Knud er villig til at acceptere Keith, kan det være, at Christian har ændret mening.

Ibsen tager toget til København for at tage de indledende samtaler med de nærmeste pårørende: Margrethe og Frederik. God tone uden anklage, som protokollen foreskriver. Ikke noget forhør – det må Ibsen i sin rolle som civilist slet ikke. Heldigvis er der trådløst netværk på første klasse i toget, så hun kan læse rapporter og arbejde undervejs.

Imens sørger Schou for, at godset bliver gennemsøgt, både ind- og udvendigt. Forhåbentlig er der spor efter giften eller hvad end, der slog Christian ihjel. Keiths taske eller mordvåben er stadig ikke fundet, trods en udvidet gennemsøgning af skoven.

## 24\.

Margrethe er 22 år og studerer psykologi i København, hvor hun lige skraber bunden. Optaget på kvote to trods dårligt resultat i gymnasiet. Ibsen tænker, at godsejerens fine netværk sikkert har haft et par fingre med i spillet. Ren straffeattest, men har en lidt pudsig økonomi. Hendes SU og det tilhørende lån går primært til betaling af huslejen for hendes lille lejlighed. Dankortet er brugt ganske få gange i supermarkeder og lignende. Hun har dog stadig lidt penge stående på en opsparingskonto, hvor hun for nylig har hævet 3000 kroner i kontanter. Ibsen noterer, at der må være en sort sideindtægt af en art.

Rapporten fra teleskabet viser, at Christian ringede til hende 22:37 og deres samtale varede knap seks minutter. Margrethe forklarer opkaldet med, at Christian lød dybt deprimeret, og hun prøvede at trøste ham efter bedste evne. Han ville dog ikke fortælle, hvad der var galt, og endte med at lægge røret på. Margrethe er angiveligt i chok over, hvor dårligt hun har håndteret situationen. Som psykologistuderende burde hun vel have set tegnene, men hun havde travlt med at komme af sted til en fest. Ibsen genkender Margrethes krokodilletårer, men kommenterer dem ikke.

Margrethe fortsætter med at fortælle, at hun var hjemme i pinsen for at sige undskyld til sin lillebror. Hans udnævnelse til kommende godsejer var ingen overraskelse, men tog hårdere på hende, end hun troede. Hun havde opført sig dårligt og var glad for at have sluttet fred. Med en spinkel stolthed i stemmen fortæller hun, at de faktisk formåede at tale sammen ganske fornuftigt, hvilket må være hvorfor han ringede. Om hun kendte noget til Keith? Næh, var det ham, der døde i skoven? Margrethe kan godt se, at Ibsen ikke tror på historien og udvider med, at Christian vist var kæreste med søsteren, omend det var lidt underligt, da Margrethe heller ikke havde mødt hende. Men okay, hun havde heller ikke været hjemme så ofte.

Storebror Frederik er tre år ældre og studerer til IT-ingeniør i Lundtofte, hvor han klarer sig betydeligt over middel. Han var ligeledes ude at feste med masser af vidner under Christians selvmord. Ligesom Margrethe har han også en ren straffeattest, men hans økonomi er mere realistisk. Han bor på et billigt kollegium nær universitetet, og kontoen står temmelig meget i nul.

Frederik har ikke mange varme ord at sige om sin afdøde lillebror. De otte års aldersforskel har angiveligt været en konflikt for et tættere broderskab, men også deres forskellige interesser. Frederik elskede at spille computer og nørkle med at bygge små modeller, primært af militære fly og køretøjer. Christian var mere til udelivet og fysisk aktivitet. Det var oplagt, at deres far valgte Christian som sin efterfølger. Derfor gjorde det stadig ondt på stoltheden.

Frederik fortæller, at han ikke har været hjemme siden påsken. Iskoldt afviser han at have mødt Keith. Faktisk havde Frederik ikke rigtigt fulgt med i medierne, da han havde travlt med eksamen. Det var først, da Margrethe ringede og fortalte, at der var begået et mord på godset, at han hørte om det. Ibsen har noget sværere ved at aflæse Frederiks mimik, men rent instinktivt ved hun, at det er løgn.

## 25\.

Ibsen har fået sit gamle kontor tilbage på politigården. Den tidligere bruger, Ibsens efterfølger, er alligevel langtidssygemeldt og fratræder stillingen, så det passer udmærket. Ibsen prøver først ikke at pille for meget ved indretningen – kontoret er jo kun til låns. Men billedet på væggen er for vulgært, og skrivebordet står i en forkert vinkel. Efter en time, har hun slet ikke fået udrettet noget. Den går ikke, så hun rekvirerer de første to mandlige betjente, hun kan finde, og snart er alt som det plejer. Ja, altså bortset fra billedet, men det hænger heldigvis, så Ibsen ikke kan se det hele tiden.

Kontoudtogene fra de to mistænkte søskende går ti år tilbage. Begge har, ligesom Christian, fået løn af godset fra de var 13, til de fyldte 18\. Herefter stoppede godsejerens gavmildhed. Der er dog overført nogle lidt skæve beløb i forbindelse med højtiderne. Ibsen gætter på, at de har fået deres togbilletter refunderet; ellers kom de sikkert aldrig hjem.

Motivet er knivskarpt: penge. Midlet derimod er tvivlsomt og muligheden fraværende.

Alle digitale spor peger nemlig på, at de to søskende var hjemme i København ved begge mord. Hvis menuen ikke tages i betragtning, er der ingen ting, der forbinder de to til Keith.

Ibsen laver en liste over nødvendige ting for at udføre mordet på Keith: spyd, hobbykniv, ørnenæb, kæde, klorin, taletidskort, mobiltelefon, beskyttelsesdragt og så en billig bæretaske. Samlet pris omkring 1500 kr, hvor de fleste ting kan købes i et byggemarked. 

Så mangler kun transporten fra København til godset. Begge har kørekort, men ingen bil. Det ville nok være for risikabelt at låne eller leje en, da der er trafikkameraer langs motorvejen. Taxakørsel er også udelukket grundet de to mistænktes økonomi. Tog er eneste mulighed, hvis udgifterne skal holdes inden for de 3000, som Margrethe hævede for nyligt.

Hvor mange ørnenæb, af det specifikke mærke, bliver der egentlig solgt dagligt? Det kan ikke være mange. Kæden er købt i afmålt længde. Hvis de to genstande er købt samtidigt, burde det være muligt at finde det specifikke byggemarked. Hvorfor ikke starte i nærområderne? Så mange byggemarkeder er der vel heller ikke i København, og det er vel kun de sidste to-tre uger, der skal tjekkes. Hvis der er overvågningskamera i butikken, så er data sikkert slettet for længst, men det kunne være interessant, om en af de to mistænktes mobiler var i nærheden ved købet.

En ny rapport tikker ind på e-mail: Christians laptop er endelig åbnet og indeholder en række billeder af privat natur. Intet pornografisk, bare to “glade” drenge i skoven fra i sommer. Ibsen noterer, at det er samme tekniker, som åbnede Keiths laptop. Hun giver teknikeren et kald og spørger, om det kan være de samme billeder, der ligger krypteret på Keiths computer. Teknikeren skal ikke bruge længe for at udtale, at det er muligt, men det kunne være hvad som helst.

Schou ringer. Han har fundet en lille pose med piller, der ligner ecstasy. Posen lå gemt i en vinterjakke i Christians klædeskab. Afdødes fingeraftryk er imidlertid ikke på posen, men– Schou tøver. Helt uden for protokol og uden at involvere en tekniker, har han personligt sammenlignet med fingeraftryk fundet i Margrethes og Frederiks værelser. Schou er ikke ekspert, men det ligner Margrethes. En glad Ibsen svarer tilbage, at hun heldigvis ikke hører så godt. Schou må desuden hellere se at komme til København, for der skal snart træffes en vanskelig beslutning.

## 26\.

Schou føler sig lidt til pynt. Trods han officielt leder efterforskningen, er det mest Ibsen og statsadvokaten, der får taletid ved det lukkede møde. Schou forstår godt problematikken og kan udmærket se, at der skal træffes et kritisk valg, som potentielt kan lade morderen gå fri.

Ibsen har insisteret på at lade Margrethe og Frederik være i fred. De har kun været igennem en uformel samtale, ikke afhørt, og der er hverken taget fingeraftryk eller dna. Teleselskabet leverer dagligt en ny rapport, og det lader som om, de to søskende skyr hinanden. De hverken mødes, ringer eller sms’er.

Efterforskningen af Keiths mord er gået helt i stå. Ingen, der kendte Keith, har et åbenlyst motiv eller kan pege på, at han skulle have fjender. Generelt kunne alle lide ham, nogen mindre end andre, men intet ud over normalen.

Fritz' rapport om Christians død er nedslående. Han døde af en uheldig kombination af amfetamin, betablokker og en sovepille, der i kombination har overbelastet hjertet ved at modarbejde hinanden. Uden sovepillen, ville Christian nok have følt sig dårlig og ringet efter hjælp. Dødstidspunktet er omkring kl. 1\. Hvornår og hvordan Christian indtog pillerne er stadig uvist, og Fritz har ikke tilstrækkeligt med data for at komme med et fornuftigt bud. Der er fundet tre små plasticposer, hver med spor af de tre piller, og der er ikke andre fingeraftryk end Christians. Afrivningsmærker indikerer, at poserne kom som efterfølgere fra samme rulle.

Posen med ecstasy fundet i vinterjakken er af en anden type. Fritz står fast på, at Christian ikke har indtaget stoffet de sidste fire dage inden sin død, så der er en vis sandsynlighed for, at han ikke kendte til pillerne. Ærgerligt nok, idet Margrethes formodede fingeraftryk på posen nu kun er et svagt indicie.

Det var ikke svært at lokalisere byggemarkedet, hvor ørnenæb og kæde er anskaffet, men butikken har som forventet slettet overvågningen efter en uge. Teleselskabets rapport placerer Margrethes telefon inden for 100 meter ved købstidspunktet, men det er også kun et indicie.

Schou og Ibsen har snakket teori timevis. Hvis Margrethe har gemt de dødbringende piller tidligere, så har hun fortalt Christian, hvor de lå, da han ringede. At Christian ringede, og ikke omvendt, understøtter kraftigt Margrethes historie. Specielt, da Knud har fortalt, at de to ikke var særligt nære. Faktisk undrer Knud sig også over et andet opkald aftenen før Keiths død.

Frederik ringede godsejeren om aftenen – kun ét ring. Knud ringede straks tilbage, men det var Margrethe, som tog telefonen. Hun lød temmelig påvirket og fortalte, at Frederik havde sparket til sofabordet, og at han jamrede i baggrunden. Knud kunne dog ikke høre denne jamren, men Frederik overtog telefonen kort tid efter. Knud blev overrasket, da de to aldrig havde fortalt, at de sås socialt i København. Men, de er søskende, så selvfølgelig ser de hinanden. Rapporten fra teleselskaberne er delvis enig. De har set en del til hinanden de sidste to måneder, men ikke tidligere.

Umiddelbart burde telefonopkaldet til Knud udelukke både Frederik og Margrethe, men Ibsen er stærk i sin mavefornemmelse. Hvis Margrethe har hjulpet sin lillebror i graven, så må Frederik have dræbt Keith. De to søskende må derfor have indgået et arrangement og udarbejdet et alibi, som bliver meget svært at pille fra hinanden. De tekniske spor er stærke, men idet Frederik studerer IT og generelt har gode karakterer, er det ikke utænkeligt, at han har fundet nogle smuthuller.

Den falske menu er den helt store joker. Hvem har lavet den? Hvis det er Margrethe og Frederik i fællesskab for at lede efterforskningen hen på en racistisk seriemorder, så har de skudt sig selv i foden. For uden menuen har politiet intet andet end indicier. Hvis de to søskende holder sig til deres historie, mener statsadvokaten ikke, at der er nogen sag. Håret, der blev fundet i låsen, passer med Margrethes hårfarve, ikke Frederiks. Da håret mangler roden, vil en eventuel dna-sammenligning kun være delvis og slet ikke kunne bruges som entydig identifikation i en retssal.

Der er selvfølgelig den mulighed, at Frederik alene har lavet menuen. Han har evnerne til at lave den kunstigt patinerede hængelås og det gulnede papir. Frederik kan også nemt anskaffe et af Margrethes hår, og med det i låsen indikeres der kraftigt, at hun også er Keiths morder. Med Margrethe ude af spillet, behøver Frederik ikke at dele arven. Så selvom Frederik har slået Keith ihjel, har han måske anbragt noget af Margrethes dna på Keiths lig. Måske dukker ørnenæbbet pludselig op med hendes fingeraftryk velbevarede under et stykke plastfolie.

Omvendt kunne Margrethe gøre det samme. Frederik ville dog vide, at den kunstige patinering ikke er hans og tro, at håret blev efterladt ved en fejl. Han ville tro, at Margrethe prøver på at snyde ham, for at arve det hele. Måske ligger der nogle piller fra den dødelige cocktail gemt et sted med Frederiks dna. Margrethe vil argumentere for, at både hun og Christian vidste, hvor de lå.

Den sidste mulighed er, at menuen intet har med mordene at gøre. Håret i låsen er slet ikke Margrethes, men fra en fremmed. Men hvem skulle det være og hvorfor? Der er bare for mange tilfældigheder til, at denne mulighed er realistisk.

## 27\.

Under afhøring fortæller Margrethe, at hun havde inviteret Frederik på besøg for at fejre, at de begge havde overstået den sidste eksamen inden sommerferien. Hendes gik bedre end forventet; hun havde frygtet at dumpe, men sneg sig lige igennem nåleøjet. Margrethe rabler om, at eksamen må have været rigtig svær, så universitetet har sikkert sænket kravene, da dumpeprocenten ellers ville være for høj, og universitet ville have mistet for meget tilskud fra staten.

Nå, men Margrethe fik lige udryddet den sidste sjat hvidvin, og så røg der vist også en enkelt gin og tonic ned – eller var det to. I hvert fald mislykkedes madlavningen, og hun brændte mormors gryde af, hvilket hun var ked af, ikke så meget fordi det var et arvestykke, men fordi hun nu mangler en gryde. Hun har forsøgt at rengøre den, men det er ikke så nemt. Hun virker åben for forslag, men Schou fortrækker ikke en mine.

Margrethe ville i stedet ringe efter nogle pizzaer fra den lokale, men Frederik protesterede. Sidste gang de spiste pizza sammen, var Frederik stærkt utilfreds med kvaliteten. Margrethe syntes, at det var noget pjat, men Frederik insisterede, og da han også insisterede på at betale, det var forresten også hans tur, så havde Margrethe det helt fint med det. Frederik lånte hendes computer og bestilte online med betaling. Skidesmart, pizzabuddet skulle bare aflevere pizzaerne. Hawaii til Margrethe og Milano til Frederik – han kan ikke udstå ananas. Men altså, Milano er ikke en rigtig pizza, bare et navn, som pizzariet har fundet på. Milano er en storby i Italien, og hvordan det hænger sammen med, at der skal klamme champions på, fatter Margrethe ikke et hak af. Nej, ananas og skinke er en sikker vinder.

Da Margrethe allerede havde drukket en del, begrænsede hun yderligere indtag af alkohol. Frederik drak det meste af rødvinen. Sammen røg de et par joints og snakkede om alt muligt. Selvom faren ville blive ked af det, blev de enige om at blive i København en uge eller to mere frem for at tage hjem. Der var så mange spændende ting, de ville lave sammen. Ved nitiden ringede Frederik for at overbringe det upopulære budskab, men bankede sin storetå ind i sofabordet og tabte telefonen i sofaen. Den må have landet på den røde knap, for samtalen blev afbrudt. Faren ringede straks tilbage og Margrethe tog den mens broren ømmede sig. I hvert fald fik de begge snakket med deres far.

Nå, men så bliver det lidt tåget, og Margrethe vågner næste morgen klokken seks. Den bliver dog syv før hun fatter, at Frederik ikke har overnattet, og hun kan ikke huske, at han tog af sted. Hun sender en sms, men får intet svar. Han ligger nok og sover den ud. Klokken bliver otte og Margrethe bliver af uforklarlige årsager nervøs. Hun sender først en e-mail hvorefter hun ringer. Da der ikke er svar efter adskillige opkald, bliver hun pludselig rigtig bekymret og cykler ud til Frederiks kollegie for at banke hans dør ned. Margrethe føler at adskillige håndværkere er ved at ombygge hendes hjerne, så på vejen køber hun en pakke hovedpinepiller på Dankortet. I alt tumulten havde hun glemt kontanterne derhjemme. Margrethe fortæller, at hun fortrækker kontanter, så man kan se hvor mange penge man har tilbage.

Frederik åbner døren i det samme tøj, han havde på dagen før. Han har vist sovet på gulvet og lugter kraftigt af billig rødvin fra Netto. Margrethe genkender lugten, da hun selv har dyrket den, altså rødvinen ikke lugten. Frederik gennemsøger det lille kollegieværelse, men kan ikke finde sin telefon. Han er taknemmelig for at få andel i hovedpillerne, men er ikke i et socialt humør. Han har mest af alt lyst til at sove videre.

De aftaler, at Margrethe cykler hjem og prøver at finde hans telefon. Den er forhåbentlig bare løbet tør for strøm eller gået på lydløs eller et eller andet. Frederik virker temmelig bekymret, da han ikke kan huske, hvordan han kom hjem. Det ville ikke være godt, hvis han har mistet den ude i byen, da hans økonomi er temmelig stram. Hjemme finder Margrethe telefonen mellem puderne i sofaen. Der er skruet næsten helt ned, så hun har ikke kunnet høre, når den har ringet. Hun sender Frederik en e-mail, og han henter sin telefon en times tid senere.

## 28\.

Frederik virker arrogant og modvillig. Hvad pokker bilder Schou sig ind? Frederik er søn af godsejeren i Nordjylland – en vigtig person. Det kræver dog ikke den store overtalelse at få ham til at tale.

Frederik husker at Margrethe var hønefuld, da han ankom. Han havde mest af alt lyst til at gå igen, men hun var ved godt humør og bad ham blive. Hun viste ham et par joints, som de skulle ryge senere, og det var lige hvad Frederik havde brug for. Hans eksamener var godt nok alle bestået, men slet ikke med de ønskede karakterer.

Margrethe brændte maden på, men mente ikke at det betød noget – bare en lille lugt. Frederik var ved at kaste op og bestilte nogle pizzaer fra et pizzeria, han havde hørt omtalt til skyerne. Margrethe plejer at handle hos den lokale tyrker, men de bruger den samme tomatsauce som alle andre tyrkerpizzarier i Danmark, og den mener Frederik smager ganske  rædsomt. Margrethe ville absolut ruinere pizzaen med ananas, så hun fik en standard Hawaii, mens Frederik bestilte en pizza med champions og bacon. Den smagte okay, dog ikke så god som forventet, anbefalingerne taget i betragtning.

Frederik drak hele rødvinen, mens de to joints fik ben at gå på. Margrethe crashede på sofaen, så han bar hende i seng. Dog fik de ringet til faren forinden, og Frederik husker at banke foden ind i metalbenet på sofabordet. Modbydelig skarp kant.

Herefter bliver det lidt sløret, men Frederik må have cyklet hjem og kollapset på sin seng. Ved tretiden vågner han og føler sig helt frisk. Han får lyst til at spille computer og åbner en karton rødvin. Spillet gik ikke så godt, og han fik vist drukket adskillige glas. Han husker en diskussion med sin spillegruppe, noget med at han skrev, at de var nogle narrøve, og efterfølgende er han blevet smidt ud af gruppen.

Margrethe vækkede ham om morgenen og var venlig at have medbragt nogle velsignede hovedpinepiller. Det var heldigt, at hun ikke også havde haft morgenbrød med, da Frederik ikke havde det særlig godt. Han hentede senere sin telefon, som han åbenbart må have tabt i hendes sofa.

## 29\.

Med Ibsen i øresneglen, skifter Schou mellem at afhøre Margrethe og Frederik. Tiden er knap. Hvis der ikke kan rejses tiltale inden 24 timer, så er der ikke nogen sag. Ikke medmindre der dukker fysiske beviser op senere. En anden kriminalkommissær ville nok have kørt parallelle afhøringer, men Ibsen vil være med til det hele, så hun ikke misser en vigtig detalje, der potentielt kunne vinde sagen.

Da det er utroligt svært at genfortælle en opdigtet historie, beder Schou de to søskende gentage deres historier et par gange til. Det er en gammel forhørsteknik perfektioneret af DDR. Hvis historien er opdigtet, vil genfortællingen være identisk fra gang til gang. Normale mennesker laver småjusteringer hver gang, de erindrer en sand begivenhed flere gange. Når historien er opdigtet, er den gennemtænkt og øvet utallige gange, og så rykker der sig sjældent mere end et komma.

Margrethe virker irriteret; hun har jo allerede fortalt det hele. Alligevel varierer historierne tilstrækkeligt meget til, at Schou begynder at tro hende. Pizzaen ændrede sig fra en Milano til en Torino, og hun spildte forresten tomatsauce på sin islandske sweater, hvilket hun blev ked af. Frederik syntes, det var en overreaktion, sweateren var jo tudsegammel og slidt, men Margrethe kunne nu godt lide den. Hun har den forresten stadig, da hun ikke nænner at smide den ud. Det samme gælder mormors gryde. Der var også noget med at Frederik ikke kunne finde proptrækkeren. Margrethe spurgte, om han var blind; flasken havde jo skruelåg.

Frederik virker iskold, som om han har planlagt og forudset afhøringen. Han kan ikke huske navnet på pizzaen, men det var sikkert et eller andet italiensk. Han husker at være irriteret over søsterens computermus, da den kørte elendigt og trængte til en rensning. Frederik fortæller, at han overvejede at rense musen med noget husholdningssprit og et par vatpinde, men han var ikke i særlig godt humør og gad ikke. Tastaturet var også møgbeskidt, så han måtte vaske hænder grundigt bagefter. Søsteren er ikke så god til at rydde op. Hvis hun dog bare havde lagt den gamle, grimme sweater ind i skabet, da hun brugte den sidste gang for flere måneder siden, så havde hun undgået at svine den til.

Schou mener ikke, der er så meget at komme efter. Teknikerne har allerede bekræftet, at Margrethes computer blev brugt til at bestille pizza, og pengene er trukket på Frederiks konto. Knud har bekræftet telefonsamtalen senere på aftenen, så det ville kræve en bil at være i Nordjylland næste morgen for at slå Keith ihjel. Men hvis Frederik har spillet computer om natten og ligefrem blevet uvenner med sin gruppe, så er der ikke rigtig noget at komme efter.

Ibsens mavefornemmelse er stadig lige så stærk som før. Da Schou ikke tror hende, peger hun på teleselskabernes rapport. De to spiste også sammen hos Margrethe torsdagen før. Ibsen er sikker på, at de to må have afholdt en generalprøve, så alle de huskede detaljer er fra torsdagen, ikke aftenen før Keiths død. Ganske udspekuleret. Ibsen må anerkende, at hun er oppe imod en formidabel modstander.

Hvor stærkt stoler de to mistænkte søskende egentlig på hinanden? Der skal alligevel en del tillid til, før man begår et mord og håber, at den anden part holder ord. For at indgå en pagt, skal man stole på hinanden. Ikke bare en lille smule, men uden grænser. Kan man banke en kile imellem dem, så tilliden forsvinder? De må for alt i verden ikke få lov til at tale sammen.

## 30\.

Schou prøver at holde masken, mens han foregiver at nærlæse en tilfældig rapport. Med en hel del arrogance i stemmen, ønsker han Frederik tillykke med historien. Nu har Schou været i politiet i ganske mange år og set lidt af hvert. Frederiks historie er bestemt ikke i den kreative ende, men absolut teknisk. Schou fortæller, at han har to flueben ved motiv og middel. Kun muligheden mangler, og selvom Margrethe er villig til at lyve, så er hun i samme båd. For uden hinanden falder begge deres alibier nemlig sammen.

Frederik fortrækker ikke en mine.

Schou fortsætter med at snakke teknik og læser op fra rapporten: “Det er nærmest trivielt at fjernstyre en computer og bestille en pizza med betaling. Der findes adskillige programmer, som tilbyder dette. Alt, hvad der kræves, er en laptop og en trådløs internetforbindelse.”

Frederik virker svagt interesseret og nikker, men det er selvfølgelig hans område. 

Schou læser videre: “Der findes adskillige modeller af mobiltelefoner, som kan fjernstyres fra en computer via et kabel. Med lidt teknisk ekspertise, er det muligt at snakke i mikrofonen på laptoppen og få lyden ud via telefonen. Det er dog ikke super stabilt, så det ville være mere sikkert at afspille en lydfil, men sværere at få til at virke overbevisende.”

Frederik nikker igen. Han prøver forgæves at skjule et smil.

Schou orker ikke at oplæse det sidste meget lange afsnit om fjernstyring af computerspil, men giver Frederik et resumé. Teknikeren har skrevet, at der ikke findes nogen løsninger på markedet, som understøtter fjernstyring af spil, medmindre de er meget simple. Det er teknisk umuligt grundet den høje båndbredde. Det er dog muligt at fjernstyre tastaturet og få musen til at klikke bestemte steder på skærmen. Med et webkamera kan man endda se hvad der sker. Det vil kræve en dygtig programmør at udføre. Spillet ville dog være meget svært at spille, grundet forsinkelsen over netværket. Lidt som at snakke i telefon med en på den anden side af jordkloden.

Schou lægger rapporten fra sig og ignorerer Frederiks ansigtsudtryk af sejr. På bordet mellem dem placerer Schou to gennemsigtige plasticposer med “bevismateriale”. Hængelåsen og det falske menukort med bagsiden opad. Blindskriften er afdækket, så Frederik kun kan se et tomt stykke papir. Schou får pludselig lyst til en kop kaffe og sender sin assistent af sted for at hente friske forsyninger. Da hun forlader lokalet, stopper Schou båndoptageren, da det er imod protokollen at afhøre mistænkte alene. Schou klør sig lidt i nakken og kigger på sit ur, herefter på sin mobiltelefon. Frederiks ansigtsudtryk viser, at han intet kender til de to ting på bordet. Han læner sig fremad og studerer dem nærmere. Efter et lille minut fnyser han: “Lallende amatør”.

Assistenten kommer med frisk kaffe, og afhøringen kan fortsætte. Frederik fortæller, at låsen ligner noget han ville have lavet som seksårig. Rust er den nemmeste effekt at lave på et underlag af metal. Bare rids i overfladen med en syl eller lidt sandpapir og tilsæt et par dråber eddike. Papiret er bedre, dog er den gule farve for ensartet. Hvis Schou tager papiret ud af lommen og holder det op mod lyset, så vil glansen sikkert være for høj. Men nu har han ikke eksperimenteret så meget med papir.

Frederiks advokat afbryder og vil gerne høre, hvilken rolle beviserne på bordet spiller. Schou ifører sig sit bedste pokerfjæs og tager en chance. Han nævner i flæng, at papiret indeholder to forudsigelser: de to mord på Keith og Christian. Men det er selvfølgelig ikke Frederiks hårfarve, og nu er det vist tid til en pause.

## 31\.

Nu er Margrethes karakterer på psykologistudiet ikke overvældende, men Schou har alligevel ikke lyst til at udfordre skæbnen. De gode gamle polititricks er sikkert noget af det første man lærer på studiet. Schou forsøger en helt anden strategi: “Det er mod reglerne at ønske tillykke, men vi er vist også snart færdige.”

Schou tager sig god tid, mens han skænker sig endnu en kop kaffe. Det må være den tiende i dag. Han fortsætter sin monolog: “Som brødre vi dele, men nu er jeg enebarn, og det er da også meget nemmere, når man ikke behøver. *Mumle mumle*. Et stærkt motiv kan ikke stå alene, og med et teknisk underbygget alibi … *mumle* … så kan det da godt være at en jury … men der er jo alle disse pudsigheder … såsom kontanthævningen på 3000 kroner … *mumle* og det efterfølgende indkøb i byggemarkedet … *mumle* kombinationen af tingene … pudsigt sammenfald med Keiths mord, og rent tilfældigt var din telefon i nærheden.”

Schou taler sandhed, efter han lægger hængelåsen og den falske menu på bordet, denne gang med tekstsiden opad: “Jeg forstår bare ikke, hvad dette skulle til for.”

Margrethe virker heller ikke som om, hun forstår, hvad Schou har gang i: “Det ligner menuen fra restauranten. Jeg lavede den for længe siden, før jeg kom på universitetet. Jeg har allerede sendt jer originalfilen, men hvorfor?”

“Ja, det ligner på afstand, men det er bare brun maling – ikke rust på hængelåsen. Altså den lås, der sad på glasburet. Inde i låsen fandt vi et hår, som unægtelig ligner din hårfarve, men det vil en dna-test af- eller bekræfte. Ja, det er noget rod, vi burde have lavet den før.”

Schou ved ikke, om Margrethe har købt hans lille løgn. Ibsen ville specifikt vente med dna og fingeraftryk til senere. Umiddelbart har Margrethe ikke travlt med at nærlæse menuen, så Schou fortsætter: “Det er også maling, der er brugt til at gulne papiret. Den har kun hængt i buret i ganske få uger, måske siden pinse, hvor du tilfældigvis var hjemme. Normalt ville det ikke betyde noget, hvis du fik lyst til at lave en intern vittighed, men når menuen ligefrem forudsiger to mord, så bliver det pludselig en anden sag.”

Margrethe lader til at have tabt mælet, så Schou ser sit snit til at snakke videre: “Her i politiet bliver vi trænet til at stole på hinanden. Vi har altid hinandens ryg, men vi lukker selvfølgelig ikke hvem som helst ind i varmen. Nu er jeg, som sagt, enebarn, men som søskende står man vel altid med dilemmaet: hvorfor dele, hvis man kan tage det hele? Der er selvfølgelig en væsentlig forskel i strafferammen for at spilde politiets tid og sammensværgelse til mord, men det har din advokat vel fortalt dig.”

Margrethes advokat anmoder om en kortere pause for at konferere med sin klient.

Schou nikker, men får lige skudt sin epilog af: “Jeg går ud fra, at Frederik har udtænkt jeres historie, for de tekniske detaljer vægter stærkt i hans favør. Selvom Keith blev vasket i klor, har vores tekniker fundet diverse fibre og dna. De kunne selvfølgelig være anbragt, ligesom håret i hængelåsen.”

## 32\.

Schou bliver rost til skyerne af Ibsen i pausen: Den kunne hun ikke have gjort bedre selv. Begge er temmelig nervøse, for det er højt spil. Hvis de mistænkte holder sig til historien, så er der ikke så meget at komme efter. Fritz har ikke fundet noget brugbart på Keiths lig, og uden en klar sammenhæng mellem de to mord, vil Christians sandsynligvis blive erklæret selvmord. Hvis Frederik og Margrethe får lov til at se hinanden i øjnene og snakke sammen, så vil de indse, at ingen har prøvet at snyde den anden. Når deres advokater ser den tomme liste over beviser, vil de forlange sagen droppet, hvis statsanklageren ikke allerede har taget initiativet.

Margrethes advokat anmoder om at få genoptaget afhøringen. Hendes klient har et par enkelte rettelser og tilføjelser. *Held og lykke, Schou.*

Altså, Margrethe undskylder forvirringen. Det var i torsdags, ikke i søndags, at de to søskende spiste pizza og røg joints sammen. Det var der, at hun spildte tomatsauce på den islandske sweater og brændte gryden. Efter hun var blevet tilpas snalret, bad Frederik hende indtale en besked via hans telefon. Noget i stil med: “hej far, Frederik er kommet til skade, jeg kommer forresten først en gang i næste uge.” Frederik brugte også en halv time ved hendes computer. Margrethe havde ingen anelse om, hvad han lavede.

Frederik ankom søndag omkring klokken 17, hvor han forbandt sin telefon med Margrethes computer via et kabel og gik igen. Han havde lovet hende en større sum penge, hvis hun ville udføre en række simple ting, såsom at blive hjemme om aftenen, tage imod pizzaerne, cykle frem og tilbage til kollegiet et par gange næste formiddag og så selvfølgelig give ham et alibi.

Margrethe har i sin vildeste fantasi aldrig forestillet sig, at Frederik ville begå et mord. Men hun kan godt se, at hængelåsen og menuen er hans værk. Hvis han virkelig har haft en finger med i Christians død, så må han vel være hel forrykt. Politiet burde forresten også kigge nærmere på brændeskuret, hvor Frederik havde et gemmested til cigaretter med mere som barn. Både Christian og Margrethe kendte det, men aldrig forældrene. Gemmestedet er vældig godt camoufleret, så politiet har sikkert overset det, hvis de allerede har været der.

Margrethe undskylder for at have spildt politiets tid, men Frederik er jo hendes bror, og hun har faktisk brug for pengene. Hun har selvfølgelig intet som helst med nogen af mordene at gøre.

## 33\.

Frederik har ikke umiddelbart nogle ændringer til tidligere udsagn, men da Schou fortæller, at det vist også er lige meget, idet Margrethe ikke længere understøtter hans historie, og at politiet er på vej ud for at gennemsøge brændeskuret, bliver han en smule bekymret. 

Schou tænker højt over, hvad betjentene mon vil finde. Formentlig Christians fingeraftryk, hvis han har overtaget gemmestedet, efter de store søskende kom på universitetet. Frederik har selvfølgelig ikke brugt det i årevis, så hvis der nu ligger en rulle med små poser, hvor afrivningen passer med dem fundet på Christians natbord, og der tilfældigvis er Frederiks dna på rullen, så ser det vist sort ud, da de to mord unægtelig hænger sammen og Margrethe har et fremragende alibi for det første, da hun svingede Dankortet på apoteket.

Med et alt for selvsikkert udtryk vil Frederik nu godt korrigere sin historie. Schou kan godt se at han heller ikke får sandheden denne gang, men en velgennemtænkt plan B. *Frederik har aldrig stolet på søsteren, så hvorfor dele. Hvordan kan mennesker være så modbydelige.* Schou er pludselig glad for, at han er enebarn.

Frederik fortæller, at hans økonomi er elendig. Opsparingen er for længst brugt, og faren har lukket for det varme vand. Det er dyrt at studere. Bøgerne alene koster en formue, og man skal jo også overleve. Frederik kunne rigtig godt tænke sig en bærbar computer, som langt de fleste på studiet har. Men han ejer altså ikke en sådan, spørg bare alle, han har arbejdet sammen med. Faktisk har det været lidt af et problem, da han er blevet vraget af flere grupper, da det er upraktisk at være låst til bestemte lokationer. Alle de smarte teorier om fjernstyring er ganske spændende, men uden en laptop går det ikke. Alene kablet til at styre en mobiltelefon koster jo en 700 kr, hvilket Frederik har set et eller andet sted, men kan ikke lige huske hvor, men i hvert fald har Frederik slet ikke den slags penge. Desuden tager det tid at forberede, og Frederik har jo tydeligvis passet sit studie og bestået alle eksamener.

Da de to søskende var hjemme i påsken, bad Margrethe om hjælp til sin laptop, som var blevet inficeret med en virus. Frederik gad overhovedet ikke, men da hun tilbød et par ecstasy, overgav han sig. Det var egentlig meget hyggeligt, og de to søskende begyndte at se hinanden i København. Da han spurgte, hvordan hun havde råd til den slags, for slet ikke at tale om lejligheden, var svaret, at hun solgte en smule til venner og bekendte.

Da Frederiks cykel gik i stykker for knap to uger siden, gik han til søsteren og bad om at låne 3000 kr. Det ville hun gerne, men han skulle altså lige med og stå vagt næste gang, hun skulle fylde varelageret op. Da de hyggede sammen i torsdags, tilbød hun at slette gælden og lægge en god sum oven i, hvis Frederik kunne fabrikere et solidt alibi. Frederik forklarer, at han troede, det var relateret til handel med stoffer, så det tænkte han var okay. Mord er selvfølgelig en helt anden ting, og hvis Margrethe har slået deres lillebror ihjel…

Frederik skal lige have en tår vand inden han fortsætter: “Margrethe var slet ikke hjemme i søndags. Det var meningen, at hun skulle have lavet mad til mig, mens jeg organiserede alibiet. Det var imidlertid ganske uspiseligt, så jeg bestilte de to pizzaer, selvom jeg slet ikke havde råd. Margrethes stemme i telefonopkaldet til far er en optagelse; lydfilen ligger på hendes computer. Det var mig, der brugte hendes Dankort på Løveapoteket – hun gav mig pinkoden: 4681.”

En frygtelig tanke går igennem Schous hoved: *hvad nu, hvis Frederik taler sandt? Nej, det usympatiske svin må være Keiths morder. Margrethe har sikkert skrevet sine koder ned for ikke at glemme dem. Frederik har sikkert set dem, da han pillede ved hendes computer.*

## 34\.

Christian var gået tidligt i seng for at fundere over livet. Solen gik ned, mørket sænkede sig, og den næsten nye måne kastede kun et svagt lys. Det var lørdagen før pinse, og Margrethe var kommet hjem for en kort visit. Frederik brillerede ved sit fravær. Officielt var han blevet syg, men Christian troede ikke på historien. Frederik ville hellere hænge ud med vennerne på kollegiet end at føle sig forbigået hjemme. Christian forstod godt sine søskendes følelser, men de var alle tre opdraget på samme måde og vidste, at kun én af dem ville overtage godset.

Christian havde hverken snakket med Margrethe eller Frederik siden den skæbnesvangre Skærtorsdag, hvor godsejeren annoncerede sin efterfølger. Ikke fordi han havde haft lange, dybe samtaler med sine søskende før, men de plejede, trods alt, at hilse godmorgen og lignende.

Faren havde naturligvis valgt rigtigt. Christian var den eneste, der interesserede sig for skoven og ønskede at bevare traditionerne. Hvis det var en test, havde Christian bestået med bravur. I stedet for at ønske tillykke, blev Keith underlig. Han fortalte, at han var træt af at gemme sig og undskylde for, hvem han var. Træt af at spille skuespil for omverdenen, specielt overfor sin mor, som ofte syntes, at han skulle finde sig en kæreste ligesom søsteren. Christian mente ikke, at han havde været urimelig. Hvis Keith ville tage sin mor i ed, så var det i orden.

Det var selvfølgelig ikke nok. Keith ville ikke bare ud af skabet, men også sprænge det i luften med et kæmpe knald. Christian prøvede at forklare sin fars pointe med de politiske vinde, den næste røde regering, og at samfundet ville ændre sig. Keith var ikke uenig, men pointerede, at godset altså ligger i Nordjylland. Han magtede ikke at vente en 10-20 år.

Hvad havde Christian egentlig tænkt sig skulle ske efter 3g? Skulle Keith affinde sig med en andenrangsuddannelse på Aalborg universitet, så han kunne pendle hjem? Eller havde Christian tænkt sig, at Keith skulle arbejde på godset? Christian måtte erkende, at han slet ikke havde tænkt så langt – det føltes uendeligt langt ud i fremtiden.

I København kunne Keith få en ordentlig uddannelse og senere et velbetalt job. Hvis København var for tæt på for godsets renommé, så Berlin, Amsterdam eller Paris – ja selv Stockholm. Christian kunne selv vælge. Keith ville bare have et klart svar.

Et større skænderi udviklede sig. Det er jo ikke billigt at bo i en storby, så hvad havde Keith tænkt sig, at Christian skulle gøre i en fremmed by i et fremmed land med et sprog, han ikke forstod. Christian havde jo netop valgt matematisk linje i gymnasiet, fordi han var endnu dårligere til sprog. Det var nemt nok for Keith, for han var jo så dygtig til det hele.

Ikke bare dygtig. Christian sukkede dybt. Men også smuk, stærk, venlig, vidunderlig… Christian kunne i teorien bare have sagt ja og så fortrudt senere. Det ville have givet dem begge så meget glæde. Men Christian skulle også kunne se sig selv i øjnene i spejlet, så selvfølgelig kunne han ikke lyve. Han havde heller ikke sagt nej, men ønsket sig en længere betænkningstid. Nu stod det dog klar, at svaret måtte blive nej.

Christian prøvede at identificere sine følelser. Var det blot en dyrisk lyst eller noget ægte. Hvorfor følte han sig samtidigt vred og over for hvem? Keith, sin far, sig selv, verden?

Ude på gangen hørte han Margrethe snuble og bande højlydt. Kort tid efter bankede hun på hans dør og spurgte, om han stadig var vågen. Christian tændte natlampen og lukkede hende ind. Med bukket nakke satte Margrethe sig i lænestolen for at samle mod til den store undskyldning. Ja, hun havde opført sig dårligt, som en forkælet møgunge. Christian var selvfølgelig det helt rigtige valg og stort tillykke. Naturligvis, havde hun set det komme, men beskeden slog hårdere end, hun havde regnet med. Faktisk var hun kun kommet hjem til pinse for at undskylde.

Christian kunne godt lugte, at hun havde fået adskillige genstande indenbords. Hun lød dog oprigtig.

Margrethe fandt en joint i tasken: “Lad os ryge en fredspibe og prøve at være bedre ved hinanden i fremtiden.” Christian accepterede uden at tøve. Faktisk var det lige hvad han havde brug for. Hvor var det dog dejligt, at børneværelserne lå i deres egen fløj, så de to søskende kunne larme lige så meget de ville uden at vække faren.

Efter et par sug opstod en forbløffende munter og afslappet stemning. Margrethe fandt en lille pose med et par piller i sin taske. Hun tøvede og mumlede noget om, at hun ikke ville lede ham i uføre, men tømte alligevel posens indhold på bordet. Christian tog den ene pille og studerede den. Han ville spørge, men Margrethe kom ham i forkøbet: “Det er en af de nye e-varianter. Jeg har ikke prøvet dem selv, men min veninde siger, at de er for vilde.” Uden at tøve, slugte hun den anden pille.

Den lille pille fik styr på Christians følelsesspektrum. Vreden forstummede og alle følelserne blev glade. Margrethe blev pludselig en hel anden person – den søster han altid havde ønsket sig. Inden hun gik i seng, kyssede hun ham godnat og sagde, at han altid kunne ringe hvis han havde behov for at snakke.

## 35\.

Louise sidder i sin gyngestol på terrassen og smiler for sig selv. Proseccoen i glasset er af den lidt dyrere slags, thi gunstige vinde blæser hendes retning. Manden er i gang med at kappe hovederne af roserne. Han er desværre ikke i stand til at finde roen og slappe af. Uden skam i livet, tænker Louise tilbage på sin far, den tidligere godsejer: *Nå, du vender dig rigtig nok i graven. Hvorfor skulle du absolut være sådan et dumt svin?*

Begivenhederne kunne ikke have udviklet sig bedre. Louise husker tilbage til Skærtorsdag, hvor godsejeren havde indkaldt til ekstraordinært familiemøde over frokost. Det var Knuds fornøjelse at annoncere, at han havde truffet en beslutning, og den stod ikke til at ændre. Den næste godsejer ville blive Christian, da han havde hænderne ordentligt skruet på og vigtigst af alt: hjertet på det rette sted. Ligesom Knud selv havde arvet størstedelen efter sin far, ville traditionen fortsætte. Alternativet ville være at splitte godset i atomer, og Knud nægtede at tænke den tanke.

Louise foregav at have respekteret sin fars beslutning og accepteret at blive forbigået. Ikke fordi Knud var dygtigere eller elskede skoven mere end hende, men fordi han var en dreng.

Frederik drak sig i hegnet og gik i seng efter frokosten. Margrethe holdt igen, dog var hun rigeligt påvirket. Louise prøvede at trøste hende. “Denne dag er den værste, du vænner dig hurtigt til tanken. Husk, at godset ikke er en guldgrube, der er meget hårdt arbejde og en masse reparationer. Pas du bare psykologistudiet, så kommer du til at tjene mange flere penge. Hvad studerer I på studiet i øjeblikket? … Selvmordstanker, nej hvor spændende.”

Margrethe gad ikke samtalen og ville hellere være alene. Louise lod hende ikke slippe og skiftede i stedet emne. Helt vilkårligt nævnte Louise, at det vel nok var en skam, at Christian ville blive den sidste godsejer. Margrethe kunne ikke lade være med at spørge ind til detaljer. 

Med falsk tilbageholdenhed mumlede Louise noget om, at biologien ikke passede.

Nysgerrigheden blev for meget for Margrethe, som spurgte: “Øh, er der noget galt med kæresten, hende, hvad er det nu, hun hedder, Sofie noget?”

“Sophie Jensen … bare en facade. Hendes kulsorte bror derimod–” Louise nægtede at fortsætte samtalen og bortforklarede med, at hun havde begge drenge i engelsk, så det ville være uetisk. Hun havde allerede sagt for meget.

Margrethe hørte ganske udmærket, og det var helt forudsigeligt, at hun snart sad ved sin laptop og kiggede på Sophies offentlige profil. Med kendskab til både godset og København, indså Margrethe, at Louise talte sandt. Christian og Sophie havde kun været sammen ganske få steder. Margrethe kiggede tilbage til 2007, hvor hun så Sophie sammen med sin sorte bror.

Kimen var sået.

Louise havde kendt de to søskende siden spæd og ageret barnepige utallige gange. Hun vidste udmærket, at begge var aldeles konservative og absolut ikke tolerante. Faktisk var de nogle egoistiske skiderikker for at bruge godsejerens sprog.

Igen var det helt forventeligt, at Margrethe ventede på, at Christian senere på aftenen listede af sted for at mødes med Keith. Hun vækkede Frederik og spurgte, om han kunne åbne Christians laptop. Som IT-nørd var det en smal sag, og de to ældre søskende kappedes om, hvem der væmmedes mest ved synet af de private billeder.

Louise vidste godt, at de to ikke kunne lade denne urimelighed sidde overhørig. En ting var familiens stolte traditioner. Nok betød de ikke så meget for dem, men familiens gode navn åbnede en del døre, som ellers ville være lukkede. Men hvis Christian havde tænkt sig at bringe skam over familien … og så med en neger … uden at føre generne videre, så var det bare for urimeligt. Faktisk brød ingen af dem sig rigtig om Christian; han havde altid været anderledes og underlig.

Snakken blev sikkert teoretisk. Hvis nu Christian kom ud for en ulykke, så måtte faren vælge en af dem som efterfølger, og så stod det frit for at sælge. Ingen kunne være sikker på at blive valgt, men hvis nu man gav hinanden en søster-broder garanti. Ingen havde lyst til at gøre noget overilet og slet ikke, hvis der var den mindste chance for at blive opdaget.

Påskesøndag, vendte Louise tilbage til middag, hvor Knud serverede den nye tapas fra restauranten som forret. Louise roste skinken til skyerne – så delikat og velsmagende. “Er det mon en af de her ibe-et-eller-andet?” 

Knud syntes ikke, der var den store forskel, men var glad for at kunne bekræfte: “Ja, navnet du leder efter er Iberico \- sortfodsskinke fra Spanien. Ny på menukortet i år.”

Louise foregav at være en smule påvirket: “Af et sort svin smager det nu fortræffeligt. Åh, Knud, kan du huske, hvordan bedstefar slagtede i baghaven, da vi var børn. Op og hænge i fusserne og så halsen skåret over. Uh, jeg glemmer ikke blodpølsen.”

“Ja, den fik far da heldigvis sat en stopper for,” godsejeren væmmedes også ved mindet om lugten.

“Noget værre svineri, men er det ikke sådan jøderne laver det der halal?”

“Det er vist muslimerne.”

“Åh, jeg vidste ikke, at der var en forskel.”

Christian var den eneste, der ikke lo.

Efter latteren havde lagt sig, bemærkede Louise en eftertænksom Frederik. Hun huskede tilbage på den forgangne søndag formiddag, hvor hun passede den unge sadist. Otteårige Frederik havde dræbt og parteret sin søsters kanin, angiveligt fordi han var nysgerrig. Louise kontaktede straks til godsejeren, der via sit netværk hurtigt fandt et lignende eksemplar. Knud håbede, at Margrethe var for ung til at bemærke udskiftningen, men da hun dagen efter havde startet tredje verdenskrig i Frederiks modelsamling, måtte han indlede udvidede fredsforhandlinger for at få de to søskende på talefod igen.

Margrethe havde tydeligvis lagt mærke til Christians reaktion. Ikke nok med, at han ikke lo, så væmmedes han sig ved sin familie. Margrethes modreaktion var tilsvarende: *Forkælede, klamme, lille møgunge.* Louise indså, at Margrethes reaktion ikke bare var aversion, men decideret had.

Frederik og Margrethe kiggede hinanden dybt i øjnene med et indforstået blik. Louise kunne naturligvis ikke læse tanker, men instinktivt forstod hun, hvad de begge tænkte: Christian måtte væk.

Louise vidste godt, at de to søskende ikke var specielt fantasifulde, men heller ikke dumme. De vidste udmærket godt, at de ville blive de første mistænkte ved et mord på deres lillebror, specielt da de havde et stærkt økonomisk motiv. De måtte arbejde sammen og fingere et selvmord med et stålsikkert alibi langt væk. Ikke bare hinandens, men blive set blandt mange andre. Mon ikke Margrethe kunne finde inspiration i lærebøgerne. Det mest oplagte var næsten, at Christian begik selvmord af sorg over, at Keith var blevet myrdet.

Louises hjerne arbejdede på højtryk resten af middagen, hvor hun tænkte, om der var en måde, hvor hun selv kunne drage fordel. Frederik ville sikkert ikke have nogen moralske problemer med at slå Keith ihjel, og da de to ikke kendte hinanden, ville han ikke have noget umiddelbart motiv eller være under mistanke.

Margrethe havde det der blanke udtryk i øjnene, som Louise kendte fra enkelte af gymnasiets elever. Margrethe havde taget et eller andet for at holde middagen ud. Det var en dyr livsstil, og hvis Louise kendte sin bror ret, så kom der ikke ret mange lommepenge mere. Gad vide om Margrethe supplerede sin indtjening ved at sælge til venner og bekendte? Det kunne vel ikke skade at spørge. Louise fiskede par tusindlapper frem og skjulte dem delvist i højre hånd. Men en stiv whisky i venstre, hviskede hun: “Du har vel ikke nogle af de der sjove halstabletter fra København? Det er ligesom at gnisten mangler i sengen.”

Margrethe havde aldrig hørt sin tante tale sådan, men det ville da være dumt at lade en chance for profit gå til spilde. Nikkende tog hun imod pengene og kom tilbage med en lille pose med små gule piller. Ubemærket lod hun posen falde ned i Louises taske, som var efterladt åben med vilje. Uden skam over at have solgt til overpris, hviskede Margrethe, at en enkelt burde være rigeligt.

I et øjebliks klarsyn, gik en djævel i Louise, og hun så lyset. Hvorfor dele? Hvis Margrethe skulle være Frederiks alibi for mordet på Keith, så var det bare at fremstille et par falske ledetråde, der ville lede politiet på rette spor. Frederik ville tro, at Margrethe havde stukket ham og omvendt.

Under et toiletbesøg fandt Louise en pincet og gik en lille omvej tilbage til selskabet. Ubemærket, sneg hun sig ind på Margrethes værelse, hvor hun med pincetten fjernede et par hår fra hovedpuden. På Christians værelse gemte hun posen med pillerne i inderlommen i en vinterfrakke uden at efterlade fingeraftryk.

Et mord kræver planlægning, så det var nok mest sandsynligt at de søskende ville slå til efter semesteret for ikke at vække opsigt. Specielt hvis de nu fortrød i sidste øjeblik, for så skulle jo de tage fagene en gang til. Louise husker sloganet fra sin egen universitetstid: den største form for dovenskab er at bestå første gang.

Som barnepige havde Louise set en ung Frederik samle og male sine mange modeller. Med forundring og en fornemmelse af ubehag, så hun ham udføre det smukkeste, detaljerede malerarbejde, for så at overhælde modellen med en snavset væske og grise den til. Frederik rystede blot på hovedet og sagde, at det jo skulle se realistisk ud.

Ingen tvivl om, at drengen havde talent og øje for detalje. Fuld af beundring, lagde Louise strikketøjet fra sig og betragtede sin nevø udføre den finurlige proces. Ingen af hendes egne unger havde talent i den retning.

Det krævede adskillige dage, men Louise formåede at fabrikere en patineret hængelås og et gulnet stykke papir. Håret fra hovedpuden kom i låsen, og Louise håbede inderligt, at hun havde været tilstrækkelig forsigtig og ikke efterladt sit eget dna. I værste fald betød det ikke noget, da hun i bund og grund ikke gjorde noget kriminelt.

Louise havde udvalgt sig en gammel printer på gymnasiet, som sjældent var i brug. Hun troede ikke, at hun kunne rense den tilstrækkeligt, da den er sikkert var fyldt med alverdens dna fra diverse gymnasielærere igennem tiderne. Bedre at falde i med mængden, så det gulnede papir fik en tur forbi et par dørhåndtag på togstationen.

Nu galt det om at udskifte menuen på det rette tidspunkt. Gjorde hun det for tidligt, var der en chance for, at den blev opdaget, erstattet og glemt. Hvis for sent, så faldt det hele til jorden. Louise tog den med ro de første par uger. Misfornøjet, bemærkede hun, at Christian og Keith undgik hinanden endnu mere end tidligere. Forhåbentlig var det bare for at fokusere på eksamen. Hvis deres forhold var slut, var planen måske gået i vasken. Da læseferien startede, blev hun for alvor bekymret og besluttede sig for at tage chancen og udskiftede menuen en sen aften.

◇

Louise nipper omhyggeligt de grønne topblade af et perfekt hjemmedyrket jordbær. Hvilken sødme, hvilken nydelse – passer perfekt til Proseccoen. En indre stemme hvisker noget om moral og hjerteløshed. *Kan Louise sove godt om natten?* *Er hun et godt menneske? Burde hun have ageret anderledes?* Faktisk lyder den mest som en slags summelyd – sikkert et insekt. Louise forsøger forgæves at det vifte væk, mens hun kalder på sin ægtemand: “Måske skulle du starte grillen?”

Det er i bund og grund lige meget, om Margrethe og Frederik bliver dømt for mord. Det gør de sandsynligvis, for der er jo ingen tvivl om, at de er skyldige. Måske kan de overbevise juryen og dommeren, men aldrig deres far, godsejeren. Knud kender sine børn bedre end nogen anden. Uanset om de går fri eller bliver dømt, er de ude af arverækkefølgen.

Louise har ivrigt fulgt med i retssagen, hvor de grusomme detaljer om Keiths død endelig så offentlighedens lys. Det var særdeles dristigt at bruge historien om slagtesvinet fra påsken. Den havde hun ikke set komme. Frederik har selvfølgelig aldrig været særlig opfindsom på det kreative plan, så mon ikke det var Margrethes idé? Louise kan ikke gennemskue, om hendes niece prøvede at kaste mistanke over på sin tante, eller det bare var et underbevidst valg. Knud kan i hvert fald ikke huske episoden i detaljer, og hvorfor skulle han også det? Det er også lige meget, da udfaldet blev, som det blev.

Nej, det er tæppefald for godsejeren, som mister alle tre børn. Med konen liggende ti år i graven, har han intet mere at leve for. Som den gode søster skal Louise nok være der for ham og række ham flasken. Jo hurtigere han drikker sig selv ihjel, des hurtigere vil hun selv arve det hele og hendes elskede søn efter hende.

## METADATA

Titel: 2009; nak og æd

Forfatter: Allan Hansen

Udgivet: 2025

Licens: Creative Commons Attribution 4.0 International License (CC BY 4.0)

